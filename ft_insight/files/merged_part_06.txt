

41. møde

Torsdag den 30. marts 2023 kl. 10.00

Dagsorden

1) 1. behandling af lovforslag nr. L 72:

Forslag til lov om ændring af udlændingeloven, hjemrejseloven, straffeloven og forskellige andre love og ophævelse af lov om videreførelse af visse rettigheder i forbindelse med Det Forenede Kongeriges udtræden af Den Europæiske Union uden en aftale. (Ændring af visse regler om hjælp til hjemrejse, adgang til hjemrejsestøtte og administrativ frihedsberøvelse, implementering af bestemmelse i statsborgerretskonventionen, gennemførelse af rådsafgørelse om Kroatiens fulde optag i Schengensamarbejdet, ophævelse af revisionsbestemmelser, ophævelse af brexitborgerloven m.v.).

Af udlændinge- og integrationsministeren (Kaare Dybvad Bek).

(Fremsættelse 23.03.2023).

2) 1. behandling af lovforslag nr. L 52:

Forslag til lov om ændring af lov om arbejdsmiljø i Grønland. (Psykisk arbejdsmiljø, virksomheders samarbejde om sikkerhed og sundhed, styrkelse af krav til arbejdspladsvurdering, udvidelse af Arbejdstilsynets reaktionsmuligheder, indsamling, behandling og videregivelse af data, aftaleforløb med virksomhederne, forhøjet bødeniveau m.v.).

Af beskæftigelsesministeren (Ane Halsboe-Jørgensen).

(Fremsættelse 28.02.2023).

3) 1. behandling af lovforslag nr. L 60:

Forslag til lov om ændring af lov om Arbejdsmarkedets Fond for Udstationerede og barselsloven. (Udmøntning af Dansk Arbejdsgiverforening og Fagbevægelsens Hovedorganisations aftale om principper for justering af Arbejdsmarkedets Fond for Udstationerede m.v.).

Af beskæftigelsesministeren (Ane Halsboe-Jørgensen).

(Fremsættelse 15.03.2023).

4) 1. behandling af lovforslag nr. L 71:

Forslag til lov om en ekstra økonomisk støtte til modtagere af ældrecheck, engangsbeløb til uddannelsessøgende, der modtager stipendium som tillæg på grund af en funktionsnedsættelse eller som enlige forsørgere samt ophævelse af lov om den sociale pensionsfond.

Af beskæftigelsesministeren (Ane Halsboe-Jørgensen).

(Fremsættelse 22.03.2023).

5) 1. behandling af lovforslag nr. L 61:

Forslag til lov om ændring af lov om et indkomstregister, opkrævningsloven og skatteindberetningsloven. (Sanktionstiltag omfattet af tredje etape af reform af skattekontrollen).

Af skatteministeren (Jeppe Bruus).

(Fremsættelse 15.03.2023).

6) 1. behandling af lovforslag nr. L 68:

Forslag til lov om et loft over indtægter fra elproduktion (indtægtsloftsloven).

Af skatteministeren (Jeppe Bruus).

(Fremsættelse 22.03.2023).

7) 1. behandling af lovforslag nr. L 69:

Forslag til lov om et midlertidigt solidaritetsbidrag.

Af skatteministeren (Jeppe Bruus).

(Fremsættelse 22.03.2023).

Kl. 09:59

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Børne- og undervisningsministeren (Mattias Tesfaye):

Lovforslag nr. L 100 (Forslag til lov om ændring af lov om folkeskolen. (Permanentgørelse af forsøg med internationale udskolingslinjer)) og

Lovforslag nr. L 101 (Forslag til lov om ændring af lov om de gymnasiale uddannelser. (Udvidelse af lovens formålsbestemmelse og indførelse af obligatorisk seksualundervisning)).

Indenrigs- og sundhedsministeren (Sophie Løhde):

Lovforslag nr. L 102 (Forslag til lov om ændring af lov om autorisation af sundhedspersoner og om sundhedsfaglig virksomhed, sundhedsloven og lov om klage- og erstatningsadgang inden for sundhedsvæsenet. (Skærpet straf ved ulovlige omskæringer af drengebørn, ændring af sundhedspersoners rapporteringspligt i forbindelse med utilsigtede hændelser og ophævelse af Styrelsen for Patientklagers pligt til at udgive en årsberetning)),

Lovforslag nr. L 103 (Forslag til lov om ændring af sundhedsloven og lov om autorisation af sundhedspersoner og om sundhedsfaglig virksomhed. (Rammer for en national kvalitetsplan for det nære sundhedsvæsen, smidiggørelse af regler for etablering og drift af regionsklinikker, mulighed for særligt vederlag til læger i områder med lægemangel og regler om fordeling af uddannelsesforløb i speciallægeuddannelsen)) og

Lovforslag nr. L 104 (Forslag til lov om ændring af partiregnskabsloven og partistøtteloven. (Nye bundgrænser for offentlig partistøtte og anordningshjemmel til ikraftsættelse af partistøtteloven for Færøerne m.v.)).

Alex Ahrendtsen (DF) m.fl.:

Lovforslag nr. L 105 (Forslag til lov om ændring af straffeloven. (Udvidelse af anvendelsesområdet for tildækningsforbuddet)).

Titlerne på de anmeldte sager vil fremgå af www.folketingstidende.dk (jf. ovenfor).

Det første punkt på dagsordenen er:

1) 1. behandling af lovforslag nr. L 72:

Forslag til lov om ændring af udlændingeloven, hjemrejseloven, straffeloven og forskellige andre love og ophævelse af lov om videreførelse af visse rettigheder i forbindelse med Det Forenede Kongeriges udtræden af Den Europæiske Union uden en aftale. (Ændring af visse regler om hjælp til hjemrejse, adgang til hjemrejsestøtte og administrativ frihedsberøvelse, implementering af bestemmelse i statsborgerretskonventionen, gennemførelse af rådsafgørelse om Kroatiens fulde optag i Schengensamarbejdet, ophævelse af revisionsbestemmelser, ophævelse af brexitborgerloven m.v.).

Af udlændinge- og integrationsministeren (Kaare Dybvad Bek).

(Fremsættelse 23.03.2023).

Kl. 10:01

Forhandling

Formanden (Søren Gade):

Forhandlingen er åbnet, og jeg giver ordet til den første ordfører. Hr. Kasper Sand Kjær fra Socialdemokratiet.

Kl. 10:01

(Ordfører)

Kasper Sand Kjær (S):

Tak, formand. Med lovforslaget her foreslås der er en række ændringer i lovgivningen på Udlændinge- og Integrationsministeriets område. Der er tale om et såkaldt samlelovforslag, som indeholder flere mindre lovændringer og tilpasninger. Jeg kommer derfor heller ikke til nu at berøre alle dele af lovforslaget, men vil blot fremhæve nogle af de væsentligste elementer.

Med lovforslaget foreslås det bl.a. at ændre reglerne om hjemrejsestøtte, så visumfri udlændinge i visse tilfælde igen vil kunne få hjemrejsestøtte, hvis deres opholdstilladelse i Danmark bliver inddraget. Da hjemrejseloven blev vedtaget, blev den persongruppe, altså de visumfri udlændinge, ved en fejl afskåret fra muligheden for at kunne modtage hjemrejsestøtte. Derfor foreslås det nu, at visumfrie udlændinge igen skal kunne modtage hjemrejsestøtte under visse betingelser.

I Socialdemokratiet mener vi, at vi skal gøre brug af de motivationsfremmende midler som eksempelvis hjemrejsestøtte, når det medvirker til, at flere udlændinge, som ikke har lovligt ophold i Danmark, rejser hjem til deres oprindelsesland. Med lovforslaget foreslås det endvidere at sørge for, at dansk lovgivning er i overensstemmelse med statsborgerretskonventionen, ligesom det foreslås at ophæve brexitborgerloven, da den jo aldrig blevet sat i kraft, fordi EU og Storbritannien heldigvis fik indgået en udtrædelsesaftale, som gjorde brexitborgerloven overflødig. Derudover implementerer lovforslaget EU’s ministerrådsbeslutning om Kroatiens indtræden i Schengensamarbejdet.

Endelig vil jeg som det sidste punkt fremhæve, at lovforslaget indeholder en revision af loven om, at Danmark kan overføre asylansøgere til et tredjeland for at få behandlet deres asylansøgning, og at de eventuelt kan opnå asyl i det pågældende land. Da loven, som giver hjemmel til at kunne etablere asylmodtagelse uden for Danmark og Europas grænser blev vedtaget i Folketinget i 2021, var det en del af lovforslaget, at hvis loven ikke var trådt i kraft inden udgangen af 2022, skulle den revideres, og det er så det, vi gør med lovforslaget her, og dermed fjerner vi også revisionsparagraffen. Og dermed har Danmark altså fortsat mulighed for at overføre asylansøgere til et tredjeland.

Lige præcis det er jo et afgørende element i at kunne skabe et mere retfærdigt, mere humant asylsystem i verden og i Europa og samtidig også give Danmark magten tilbage over, hvor mange flygtninge vi ønsker at modtage. Regeringen arbejder som bekendt for at sikre en fælles europæisk løsning eller alternativt at etablere samarbejde med andre europæiske lande om asylbehandling uden for Europa. Og det giver loven jo altså fortsat mulighed for. Med de ord kan jeg meddele, at Socialdemokratiet støtter lovforslaget.

Kl. 10:04

Formanden (Søren Gade):

Tak for det. Der er ingen korte bemærkninger, så vi siger tak til hr. Kasper Sand Kjær og byder velkommen til den næste ordfører, hr. Michael Aastrup Jensen fra Venstre.

Kl. 10:04

(Ordfører)

Michael Aastrup Jensen (V):

Tak for det, og jeg skal på vegne af vores sædvanlige ordfører, som er hr. Mads Fuglede, der desværre ikke har mulighed for at kunne være i salen i dag, fremføre følgende budskab: Det er positivt, at vi foretager nogle fornuftige og i nogle tilfælde nødvendige ændringer af dansk ret, og det får vi så også gjort med lovforslaget i dag. Det er sådan, at vi fra Venstres side glæder os over, at vi løser nogle af Danmarks bundne opgaver, samtidig med at vi sikrer, at vi får vigtig lovgivning inden for udlændingeområdet, så den fortsat kan virke efter hensigten. Og der kan vi meget kort og præcist sige, at Venstre støtter forslaget.

Kl. 10:05

Formanden (Søren Gade):

Tak for det. Der er en enkelt kort bemærkning. Fru Pia Kjærsgaard, Dansk Folkeparti.

Kl. 10:05

Pia Kjærsgaard (DF):

Tak for det. Det er bare sådan i al venlighed og måske lidt teknisk, men det ærgrer mig altid, når en vikar går op og holder ordførertalen, og man så faktisk føler, at man sidder hernede og måske skal lade være med at stille spørgsmål, fordi det jo er den anden dér. Altså, jeg vil bare sige, at det synes jeg er en uskik. Når man holder en ordførertale, er det på partiets vegne. Det var bare lige det, jeg havde lyst til at tilføje.

Kl. 10:05

Formanden (Søren Gade):

Ordføreren.

Kl. 10:05

Michael Aastrup Jensen (V):

Jeg erkender, at jeg kun har siddet herinde i 18 år og ikke lige så lang tid som fru Pia Kjærsgaard, så jeg lærer stadig væk hver dag. Men vi må også bare erkende noget parlamentarisk. Det er, at vi er blevet 12 partier. Vi er blevet mindre partier. Der er reelt kun ét stort parti i Danmark. Det er Socialdemokratiet. Og derfor har vi også i de her mindre partier, inklusive mit eget, sværere og sværere ved at have ordførere, der er til stede i salen på hvert enkelt område, hvis de også skal løse alle de andre opgaver. Det går jeg ud fra også er et problem eller en udfordring i Dansk Folkeparti. Og det er det. Så budskabet er modtaget. Jeg er helt enig som udgangspunkt, men desværre har vælgerne sammensat et Folketing af mange små partier.

Kl. 10:06

Formanden (Søren Gade):

Fru Pia Kjærsgaard.

Kl. 10:06

Pia Kjærsgaard (DF):

Jamen respekt for det, og det er jeg fuldstændig enig i. Men altså, ordføreren har siddet her i 18 år, så det er dog en sjat. Jeg mener absolut, at man kan overtage ordførerskaber for andre, og jeg er helt enig i synspunktet, at der er mange. Vi oplever det også selv – absolut. Men det, jeg bare pointerer, er, at så er man altså ordfører for partiet – nu har jeg ikke lige umiddelbart så mange spørgsmål til ordførerne, men jeg har spørgsmål til ministeren – og så må man bare acceptere, at man måske også kan blive stillet nogle spørgsmål. Det er bare sådan en generel og lidt kritisk holdning til det, for jeg synes, der skal være orden i tingene.

Kl. 10:07

Formanden (Søren Gade):

Nu skal ordføreren replicere. Værsgo.

Kl. 10:07

Michael Aastrup Jensen (V):

Ja, det gør ordføreren. Hver gang ordføreren har en chance for at sige noget, vil man gerne sige noget. Jeg har jo også fået stillet spørgsmål før, mens jeg har været vikar på nogle områder. Nu er jeg som udenrigsordfører ikke vikar så tit, kan jeg afsløre. Det tror jeg flere folk er på mine vegne. Men det har jeg ikke noget problem med overhovedet. Det betyder så ikke, at jeg altid kan svare på tingene. Men jeg vil da altid gøre et forsøg.

Kl. 10:07

Formanden (Søren Gade):

Tak for det, og så er der ikke flere korte bemærkninger til hr. Michael Aastrup Jensen. Vi siger tak, og jeg byder hr. Mohammad Rona, Moderaterne, velkommen.

Kl. 10:07

(Ordfører)

Mohammad Rona (M):

Tak. Vi behandler i dag L 72, som er et lovforslag med flere forskellige ændringer i sig. Jeg vil ikke gå i dybden med alle dele af lovforslaget, men i stedet fremhæve to konkrete ændringer, som vi i Moderaterne synes er væsentlige at kommentere på.

I Moderaterne går vi ind for en stram udlændingepolitik, hvor der er åbent for dem, der kan og vil, og hvor vi stiller krav til sprog, uddannelse og beskæftigelse. Vi er obs på, at der er mennesker, der af forskellige årsager er endt i Danmark, men som nu skal tilbage til deres hjemland. Derfor er vi i Moderaterne særlig positive over for ændringerne af reglerne for hjemrejsestøtte, der gør, at kredsen af personer, der kan modtage støtten, kommer til at være i overensstemmelse med de oprindelige intentioner.

En anden væsentlig del af lovforslaget er en revision af det lovmæssige grundlag for, at Danmark vil kunne overføre asylansøgere, der søger asyl i Danmark, til et tredjeland. Man vedtog i Folketinget i 2021 en lov, der indeholder det overordnede grundlag for, at der vil kunne overføres asylansøgere til et tredjeland, men eftersom der endnu ikke er indgået en aftale og loven ikke er trådt i kraft, fremsættes der her en revision.

For Moderaterne er det vigtigt, at vi får et bedre asylsystem, da det er en afgørende forudsætning for integrationen. Derfor er vi åbne over for alle de mulige løsninger, der måtte være, også i et tredjeland. Derfor støtter vi op om, at man fortsat forsøger at afdække mulighederne for et asylcenter i et sikkert tredjeland, men det skal være den rigtige løsning for Danmark, Europa og de mennesker, det måtte påvirke. Overordnet set støtter Moderaterne dette lovforslag. Tak.

Kl. 10:09

Formanden (Søren Gade):

Tak for det, og der er ingen korte bemærkninger. Vi siger tak til hr. Mohammad Rona og byder velkommen til hr. Carl Valentin, Socialistisk Folkeparti.

Kl. 10:09

(Ordfører)

Carl Valentin (SF):

Tak for ordet. Det er efterhånden så normalt, at det nærmest er omsonst at kommentere, men jeg vil alligevel gøre det: Det er altså lidt en uskik at samle sådan en hel række af forslag i en bred palet fra stillingtagen til brexit til overholdelse af børnekonventionen. I den her sal behandler vi spørgsmål, som påvirker folks liv og hverdag, og burde dermed også kun som undtagelse bundte så mange forslag her sammen af nød. Det er ikke sundt, at det er ved at blive regulær hverdag. Så er det sagt.

Men når det så også er sagt, er der en hel del gode ting at sige om forslagets delelementer. I SF deler vi de holdninger, der er i høringssvaret, som bliver udtrykt af Institut for Menneskerettigheder og UNHCR, til fulde. Det vil sige, at vi både støtter varmt op om implementeringen af artikel 7, men også samtidig efterlyser en mere uhullet mur sluttet omkring statsløshed.

Det er SF's holdning, at Danmark skal bidrage i så vidt omfang, som det overhovedet er muligt, til, at ingen mennesker oplever at blive statsløse. Bedre retsstilling for børn og voksne harmonerer ulig mange af de mediehistorier, vi har set på det seneste, med regeringens ønske om en udlændingepolitik, der er præget af fornuft og rimelighed.

Til gengæld er der mindre positivt at sige om det element, der handler om integrations- og udlændingeministerens carte blanche til at afsøge løsninger i tredjelande. I SF mener vi, der er brug for internationalt forankrede løsninger på flygtningekrisen, og som vi har sagt mange gange før, mener vi, at det godt kan involvere centre i tredjelande, hvis det er noget, vi gør i fællesskab, og hvis vi sikrer fair vilkår. Men jeg forstår ikke, hvorfor ministeren skal have carte blanche til at køre den løsning selv; man kunne bare komme med en løsning til Folketinget, når man havde noget konkret.

Alt i alt er det sådan lidt bøvlet for mig at sige noget meget konkluderende om det her forslag. Som minimum synes jeg at man bør pille det, som man vel godt kan tillade sig at kalde Rwandadelen, ud af det. Så jeg ser frem til udvalgsarbejdet og forestiller mig, at jeg næppe er alene om at være lidt træt af de her bunkeforslag. Tak for ordet.

Kl. 10:11

Formanden (Søren Gade):

Tak for det. Der er ingen korte bemærkninger, så vi siger tak til hr. Carl Valentin. Og jeg byder nu velkommen til hr. Jens Henrik Thulesen Dahl, Danmarksdemokraterne.

Kl. 10:12

(Ordfører)

Jens Henrik Thulesen Dahl (DD):

Tak for det, formand. Det her lovforslag har jo sådan lidt karakter af en forårsrengøring: Nu tager vi en masse ting, vi lige skal have afviklet og have klaret. Og det er selvfølgelig dybest set en uskik, at vi blander ting sammen på den måde – det er jeg fuldstændig enig i.

Men bortset fra det er der for Danmarksdemokraterne at se ikke de store udfordringer i lovforslaget. Vi har ikke nogen problemer med, at de særlige regler om Kroatien i udlændingeloven ophæves, som følge af at Kroatien optages i Schengensamarbejdet. Der er heller ingen problemer med, at vi justerer på reglerne om hjælp til hjemrejse for borgere fra visumfri lande. Det var jo sådan set en fejl, at det ikke blev rettet før, så det er godt, at det bliver rettet nu, så vi kan bruge de muligheder, der ligger i det. Det er logisk, at brexitborgerloven ophæves, da den ikke er nødvendig. Og med hensyn til revisionsbestemmelsen i loven om udrejsecenteret ligger det også i sagens natur, at den bør fjernes. Vi har så stadig væk til gode at få modtagecenteret og få diskuteret, hvor det skal være henne i Afrika, i Rwanda eller et andet sted, og den diskussion går jeg ud fra vi formentlig får igen og igen i anden sammenhæng, indtil regeringen finder en god løsning. Det kan være, den kommer i morgen.

Men der er to punkter i lovforslaget, som jeg lige vil give et par bemærkninger med på vejen. Det første er om statsborgerretskonventionen, der åbenbart ikke er fuldt ud implementeret i dansk indfødsretslov. Det lyder rigtigt, at et barn med en udenlandsk mor og en dansk far, som har fået dansk indfødsret ved forældrenes ægteskab, og hvor det senere viser sig, at faren alligevel ikke er barnets biologiske far, så ikke som udgangspunkt har dansk indfødsret, medmindre barnet bliver statsløst. Det er ikke helt tydeligt for mig, om der har været konkrete eksempler på, at man har frataget nogen dansk statsborgerret, som så er blevet statsløse, men det er jo nok noget, ministeren kan knytte et par ord til senere i dag.

Det andet punkt handler om, at unionsborgere ikke skal kunne frihedsberøves i op til 18 måneder i forbindelse med en udsendelse, og at regeringen vil halvere det til 9 måneder. Indholdet af forslaget har vi i Danmarksdemokraterne sådan set ikke noget problem med, også henset til at frihedsberøvelse af unionsborgere i praksis har været på mellem 1 og 46 dage i 90-100 sager det sidste års tid. Min kommentar går mere på, at vi har fået tudet ørerne fulde af, at unionsborgerskabet er totalt uden indhold, helt uden indhold. Og det kan man også læse på Folketingets EU-oplysning, hvor der står, at det danske forbehold om unionsborgerskab i dag er uden indhold. Det er så forklaret med, at forbeholdet er indført for at garantere, at unionsborgerskabet ikke udvikler sig til noget på linje med et nationalt statsborgerskab eller helt træder i stedet for det. Den del er også rigtig nok, men lavpraktisk har unionsborgerskabet jo så alligevel betydning, når unionsborgere skal særbehandles i forhold til borgere fra tredjelande i udsendelsessager, som lovforslaget her drejer sig om.

Så for os at se har unionsborgerskabet jo åbenbart betydning og får måske stille og roligt en stigende betydning, uden at vi i virkeligheden helt opdager det. I det aktuelle spørgsmål om at halvere frihedsberøvelsestiden for unionsborgere har Danmarksdemokraterne som nævnt ikke nogen betænkeligheder, da det i praksis viser sig, at der jo reelt ikke er nogen problemer.

Så samlet set er Danmarksdemokraterne positive over for lovforslaget, og vi forventer sådan set at kunne stemme for det, når vi på et tidspunkt skal stemme om det. Tak for ordet.

Kl. 10:15

Formanden (Søren Gade):

Tak for det. Der er en enkelt kort bemærkning. Hr. Mohammad Rona, Moderaterne.

Kl. 10:15

Mohammad Rona (M):

Tak for det. Jeg havde nu set frem til, at det var hr. Peter Skaarup, der stod heroppe. Jeg har ikke set ham på talerstolen – i år i hvert fald – men det kan være, det kommer. Jeg ved, at ordføreren tidligere har været medlem af Dansk Folkeparti, så mit spørgsmål er sådan set bare: Er ordføreren nu for konventionerne eller hvordan?

Kl. 10:15

Formanden (Søren Gade):

Ordføreren.

Kl. 10:15

Jens Henrik Thulesen Dahl (DD):

I Danmarksdemokraterne støtter vi sådan set konventionerne; vi lever op til konventionerne og overholder konventionerne. Der er så en hel stribe konventioner, som vi mener bør tages op til revision og bør ændres, men ja, som udgangspunkt ønsker vi at efterleve konventionerne.

Kl. 10:16

Formanden (Søren Gade):

Hr. Mohammad Rona? (Mohammad Rona (M): Nej, det er fint). Tak. Så er der ikke flere spørgsmål til hr. Jens Henrik Thulesen Dahl. Jeg byder velkommen til hr. Alexander Ryle fra Liberal Alliance.

Kl. 10:16

(Ordfører)

Alexander Ryle (LA):

Tak for det. Dette lovforslag er jo primært en teknisk opdatering, som skal opdatere den danske lovgivning, så den stemmer overens med EU-retten. Det gælder bl.a. nogle ændringer som konsekvens af Kroatiens fulde optagelse i Schengensamarbejdet i december 2022, en ophævelse af brexitborgerloven og nogle rettelser som følge af en dom ved EU-Domstolen.

Nu er jeg normalt EU-ordfører, så det ville jeg kunne tale længe om, men jeg vil dog fokusere på et andet element i lovforslaget, nemlig forslaget om at udvide kredsen af personer, der kan modtage hjemrejsestøtte. I Liberal Alliance mener vi, at hjemrejsestøtte er et godt redskab til at motivere visse udlændinge til frivilligt at rejse tilbage til deres hjemlande, ved at Danmark giver dem et mindre beløb til at starte deres tilværelse op igen. Det tror jeg er en god forretning for Danmark, men også en rigtig god hjælp til de mennesker, der skal begynde deres liv forfra i deres hjemland. Derfor støtter Liberal Alliance også den del af lovforslaget og selvfølgelig også de andre dele, som er af en mere teknisk karakter.

Kl. 10:17

Formanden (Søren Gade):

Tak for det. Der er ingen korte bemærkninger, så vi siger tak til hr. Alexander Ryle. Jeg byder nu velkommen til fru Brigitte Klintskov Jerkel, Det Konservative Folkeparti.

Kl. 10:17

(Ordfører)

Brigitte Klintskov Jerkel (KF):

Tak for ordet. Det her er jo et lovforslag, som består af en række dele, som den forrige ordfører også var inde på. Bl.a. var der noget om Kroatiens fulde optagelse i Schengensamarbejdet og frihedsberøvelse med henblik på udvisning og nye regler om hjælp til hjemrejse og ændrede regler for hjemrejsestøtte, ændring af indfødsretsloven osv. Jeg vil ikke stå og ridse dem alle sammen op, men jeg kan sige, at Det Konservative Folkeparti støtter lovforslaget.

Kl. 10:18

Formanden (Søren Gade):

Tak for det. Der er ingen korte bemærkninger, så vi siger tak til fru Brigitte Klintskov Jerkel og går videre i ordførerrækken. Jeg giver nu ordet til fru Trine Pertou Mach fra Enhedslisten.

Kl. 10:18

(Ordfører)

Trine Pertou Mach (EL):

Tak for det. Jeg står her, fordi fru Rosa Lund ikke kan være til stede. Jeg har fået i opdrag at sige det, som er Enhedslistens synspunkt, nemlig at vi i meget, meget store træk er enige i det, som ordføreren for SF, hr. Carl Valentin, har sagt. Vi vil gerne have den del, der handler om modtagecentre, ud af lovforslaget. Den del vil vi gerne kunne stemme imod, så det ville være rart at få den del ud af det. Men ellers lægger vi os fuldstændig på linje med det, som SF har sagt i salen. Tak.

Kl. 10:19

Formanden (Søren Gade):

Tak for det. Der er ingen korte bemærkninger. Vi siger tak til fru Trine Pertou Mach. Jeg giver nu ordet til hr. Christian Friis Bach fra Radikale Venstre.

Kl. 10:19

(Ordfører)

Christian Friis Bach (RV):

Tak for det. Lovforslaget indeholder jo en række elementer: præciseringer af regler i udlændingeloven, hjemrejseloven, straffeloven og forskellige andre love, brexitborgerloven og Kroatiens anvendelse af Schengenreglerne.

Vi vil gerne, hr. minister, komme med en stilfærdig protest mod, at man samler så mange ændringsforslag i en samlelov. Det har Justitsministeriets vejledning om lovkvalitet berørt, og her understreges det, at ændringsforslag i almindelighed ikke bør indeholde ændringer af forskellige love, hvis der ikke er sådan en indholdsmæssig sammenhæng mellem dem. Advokatsamfundet, Dansk Erhverv og, ja, endda Præsidiet og Udvalget for Forretningsordenen har også udtalt bekymring om den her tendens. Det siger jeg, fordi der er rigtig mange elementer i det her lovforslag, som vi er glade for og gerne vil støtte, men ophævelsen af revisionsbestemmelsen i lov nr. 1191 fra 2021 om ændring af udlændingeloven og hjemrejseloven, som jo åbner op for muligheder for overførsel af asylansøgere til asylbehandling og eventuel efterfølgende beskyttelse i et tredjeland, er vi imod, for når man fjerner revisionsbestemmelsen, permanentgør man jo loven. Her deler vi til fulde de bekymringer, som bliver fremhævet i høringssvarene fra Institut for Menneskerettigheder og FN's Flygtningehøjkommissariat, UNHCR.

Vi er til gengæld positive over for, at man med lovforslaget vil implementere statsborgerretskonventionens artikel 7, stk. 1, litra f. Men her mener vi dog også, at ministeriet bør følge høringssvaret fra Institut for Menneskerettigheder og indføre en bestemmelse om, at der skal foretages en proportionalitetsvurdering af virkningerne forbundet med fortabelse i de tilfælde, hvor børn anses for ikke at have erhvervet dansk statsborgerskab på noget tidspunkt. Her hæfter jeg mig ved, at ministeriet selv skriver, at spørgsmålet om, hvorvidt EU-retten er anvendelig i de sager, ikke er endeligt afklaret ved EU-Domstolen. Og vi går ikke ind for, at man løber en såkaldt procesrisiko. Så vi mener, at tvivlen bør komme de berørte til gode.

Så vi kan ikke støtte det nuværende samlede lovforslag, som det ligger nu. Vi vil stille ændringsforslag om at opdele lovforslaget, da vi gerne stemmer for dele af det, men vi kan som sagt ikke støtte ophævelsen af revisionsbestemmelsen. Vi ser frem til fortsat drøftelse i udvalget. Tak for ordet.

Kl. 10:22

Formanden (Søren Gade):

Tak for det. Der er ingen korte bemærkninger, og så siger vi tak til hr. Christian Friis Bach. Jeg byder nu velkommen til fru Pia Kjærsgaard, Dansk Folkeparti.

Kl. 10:22

(Ordfører)

Pia Kjærsgaard (DF):

Tak. Jeg skal først erklære mig enig med flere ordførere, som siger, at det her bare er for meget i ét forslag. Det støtter jeg fuldstændig. Og det er altså noget juks i al almindelighed, må jeg sige til ministeren og regeringen, når man gør det, at man bunker sammen på den måde. Men lad os se, hvor meget vi kan blive enige om at få ud af forslaget, når det kommer igennem en udvalgsbehandling.

Men som udgangspunkt er L 72 jo ganske fornuftigt. Det skal være nemmere for udlændinge at forlade landet, hvilket grundlæggende er godt. Og skal vi betale dem for det, går det nok, så er det prisen, frem for at de skal være her i al evighed, med hvad det afstedkommer af problemer. Derudover afskaffes bestemmelserne om opholdsret til britiske statsborgere, der var nødvendigt i det tilfælde, der ikke var blevet indgået en aftale mellem Det Forenede Kongerige og EU om opholdsret for britiske borgere, der havde taget ophold i et EU-medlemsland før 31. december 2020. Dertil kommer, at revisionsbestemmelserne i loven om asylbehandling i et tredjeland fjernes. Det er for så vidt o.k. Dansk Folkeparti så dog meget gerne, at den lov kom i anvendelse, men det ser bestemt ikke ud til, at regeringen har tænkt sig at lægge sig i selen for at indgå en aftale mellem Danmark og et tredjeland sådan lige med det første. Snarere ligner det, at Socialdemokratiet har brugt forslaget til at høste stemmer hos danskerne.

Så er der faktisk en mindre del af forslaget, der drejer sig om, at man alligevel kan beholde sit statsborgerskab i Danmark, hvis det viser sig, at man som barn har fået statsborgerskabet på forkerte betingelser, f.eks. fordi ens far i en faderskabssag viser sig ikke at være dansk statsborger, og det er vi imod. Dansk Folkeparti mener ikke, at Danmark bør være med i statsborgerkonventionen, som bl.a. betyder, at Danmark skal give statsborgerskab til statsløse, uanset om de f.eks. er til fare for rigets sikkerhed eller ej. Og vi vil ikke implementere bestemmelserne for statsborgerkonventionen i dansk lov. Så det er noget af det, som vi meget gerne vil have ud af forslaget, og det vil vi forsøge under udvalgsbehandlingen. Det kan vi ikke stemme for. Vi er med på, at det formentlig vil være meget få, der vil kunne blive danske statsborgere ad den vej, men stadig væk, vi ønsker ikke, at man bliver statsborger, fordi man ellers risikerer at blive statsløs.

Der er nævnt et eksempel i lovteksten med en dansk mand, som er gift med en udenlandsk mor, og det viser sig så efterfølgende, at det alligevel ikke er den danske mand, der er far til barnet. Så vil barnet opnå dansk statsborgerskab. Her er det selvfølgelig ulykkeligt, hvis der ikke er noget snyd forsøgt indblandet. Men det kunne være en vej, at en udenlandsk mor sikrer sit barn et dansk statsborgerskab ved at gifte sig med en dansk mand, og det kunne være, at en mand undervejs i livet har fået dansk statsborgerskab, men at de begge er helt bevidste om, at faderskabet ikke tilhører den mand, moren har giftet sig med, netop for at sikre barnet dansk statsborgerskab på et senere tidspunkt, hvis det viser sig, at en helt anden mand rent faktisk er faren. Den far kunne jo netop være en, der ellers ikke har kunnet opnå dansk statsborgerskab. Det lyder lidt kompliceret, men det er jo sådan, det står i lovforslaget, og det er sådan, det bliver. Ønsker et barn senere i livet dansk statsborgerskab, kan man jo ansøge på lige vilkår som alle andre, der er kommet hertil.

Dertil kommer, at lovforslaget jo implementerer en afgørelse fra EU-Domstolen, der betyder, at Danmark skal sondre mellem EU-borgere og tredjelandsborgere, når det gælder om, hvor lang tid de pågældende må tilbageholdes forud for hjemsendelse. EU-Domstolen lægger til grund, at EU-borgere har en grundlæggende ret til fri bevægelighed på tværs af EU's medlemslande, og derfor kan de ikke tilbageholdes lige så lang tid som andre borgere med henblik på udsendelse. Det er en efter min mening underlig bagvendt logik. Unionsborgere skal jo akkurat som andre borgere, der skal udsendes af Danmark, udsendes, netop fordi de ikke har ret til at være her længere. Ministeriet vurderer så, at det i praksis ikke gør den store forskel, fordi der som oftest ikke er problemer forbundet med hjemsendelse af EU-borgere rent principielt. Vi bryder os rent principielt i Dansk Folkeparti ikke om, at der laves særlige regler for EU-borgere, når det gælder hjemsendelse. Og i dette som i så mange andre tilfælde giver afgørelsen fra EU-Domstolen ikke meget mening.

Ja, det blev lidt længere end andre ordføreres taler, men jeg synes faktisk, at lovforslaget berettiger til netop en lidt lang ordførertale, fordi der er så mange, hvad andre også har været inde på, elementer i det her omfangsrige forslag. Så indtil videre tror jeg, at vi skal afvente udvalgsbehandlingen, for der er altså lige den her lille del, som vi ikke er særlig begejstret for, for at sige det mildt, omkring statsløse i forslaget, og det vil jeg godt vende tilbage til efter udvalgsbehandlingen. Tak.

Kl. 10:27

Formanden (Søren Gade):

Tak for det. Der er ingen korte bemærkninger, så vi siger tak til fru Pia Kjærsgaard. Jeg giver nu ordet til udlændinge- og integrationsministeren.

Kl. 10:27

Udlændinge- og integrationsministeren (Kaare Dybvad Bek):

Tak for det, formand, og tak til ordførerne. Lovforslaget indeholder flere forskellige ændringer af udlændingeloven, hjemrejseloven og straffeloven og har også til formål at ophæve brexitborgerloven. Jeg vil ikke gennemgå det i detaljer fra talerstolen, men blot sige, at med lovforslaget sikres det, at reglerne er gennemskuelige, opdaterede og virker efter hensigten, ligesom det sikres, at dansk ret er i overensstemmelse med EU og internationale forpligtigelser.

Så vil jeg sige lidt om de enkelte elementer. Den 8. december 2022 vedtog EU's Ministerråd en afgørelse, der gav adgang til, at Kroatien kan begynde at anvende Schengenreglerne fuldt ud. Folketingets Europaudvalg gav den 22. juni forhandlingsmandat, med henblik på at Danmark kunne støtte vedtagelsen. Lovforslaget er således en bunden opgave her for mig som minister og indeholder de nødvendige ændringer af dansk ret som følge af Rådets afgørelse.

Lovforslaget har også til formål at indføre nye regler om hjælp til hjemrejse og ændre de gældende regler om hjemrejsestøtte. Hjælp til hjemrejse vil kunne være et effektivt motivationsfremmende middel i forhold til at fremme visse udlændinges samarbejde med myndighederne om hjemrejse. Samtidig vil et støttebeløb kunne gøre en tilbagevenden til hjemlandet lidt mere attraktiv for udlændinge og dermed fremme lysten hos dem til selv at træffe beslutning om at udrejse. Reglerne om hjemrejsestøtte foreslås desuden ændret, så udlændinge, der er visumfri i kraft af deres statsborgerskab, under visse betingelser vil kunne få hjemrejsestøtte, hvis deres opholdstilladelse nægtes forlænget eller inddrages.

Det foreslås også at indføre en ændring af indfødsretsloven, hvor en bestemmelse fra statsborgerretskonventionen implementeres fuldt ud. Med forslaget vil det blive skrevet ind i indfødsretsloven, at personer kan anses for ikke på noget tidspunkt at have været danske statsborgere, når det konstateres, at grundlaget for deres erhvervelse af dansk statsborgerskab mangler. Dette udgangspunkt gjaldt allerede i forvejen, men det nedfældes nu direkte i loven. Der indføres samtidig en undtagelse til det udgangspunkt, som omfatter ganske få personer, der vil blive anset som danske statsborgere.

Brexitborgerloven blev vedtaget af Folketinget for at sikre britiske statsborgeres ophold i Danmark, i tilfælde af at der ikke blev indgået en aftale mellem Storbritannien og EU om briternes udtræden. Som bekendt resulterede forhandlingerne om briternes udtræden af EU heldigvis i indgåelse af en udtrædelsesaftale, og derfor er loven heller ikke sat i kraft her i landet. Udtrædelsesaftalen sikrer bl.a., at britiske statsborgere og disses familiemedlemmer, der i kraft af EU-reglerne om fri bevægelighed havde lovligt ophold i Danmark indtil den 31. december 2020, kan bevare deres ret til ophold og arbejde i Danmark. Udtrædelsesaftalen sikrer dermed de pågældende britiske statsborgeres rettigheder, og på den baggrund er der ikke behov for at sætte brexitborgerloven i kraft, og derfor foreslås den nu ophævet.

I juni 2021 vedtog Folketinget en lov, der indeholder det overordnede lovgivningsmæssige grundlag for, at der kunne overføres asylansøgere, der søger om asyl i Danmark, til et tredjeland med henblik på asylsagsbehandling og eventuel efterfølgende beskyttelse i et tredjeland. Ifølge denne lov skal udlændinge- og integrationsministeren fremsætte forslag om revision af loven, hvis loven ikke er trådt i kraft inden udgangen af 2022. I forbindelse med udvalgsbehandlingen og vedtagelsen af loven blev det besluttet, at loven først skulle sættes i kraft, når der er indgået en aftale med et tredjeland om overførsel af asylansøgere til asylsagsbehandling og eventuel efterfølgende beskyttelse i tredjelandet. Da der ikke er indgået en sådan aftale, er det ifølge loven påkrævet, at der foretages en revision af loven, hvilket vi gør med dette lovforslag.

Regeringen vil arbejde for et nyt europæisk asylsystem, som sikrer, at Danmark og Europa kan have kontrol med, hvor mange der kommer hertil, da det er en forudsætning for, at folk kan blive integreret ordentligt. Regeringen vil engagere sig i alle løsninger, der er mulige, og som overholder internationale forpligtigelser og Danmarks EU-retlige forpligtigelser, herunder om der f.eks. kan indgås et samarbejde med andre lande inspireret af Tyrkieterklæringen, etablere en ordning om overførsel af asylansøgere til sagsbehandling og eventuel beskyttelse i et sikkert tredjeland uden for Europa eller andet, der tilsvarende bidrager til at løse udfordringerne.

Regeringen ønsker således stadig fortsat at afsøge mulighederne for en ordning om overførsel af asylansøgere til asylsagsbehandling og eventuel efterfølgende beskyttelse i et sikkert tredjeland uden for Europa etableret af EU eller i samarbejde med andre lande. Vi mærker det måske ikke så meget i Danmark, men tilstrømningen til EU af irregulære migranter er meget høj. I 2022 var antallet af ulovlige krydsninger af EU's grænser på det højeste niveau siden 2016 med næsten halvanden gang så mange asylansøgere i 2022 som året før, og tendensen ser ud til at fortsætte i år. Vi mener derfor, der er behov for at tænke i nye løsninger på de udfordringer, EU står over for, og vi oplever også, at EU-landene efterspørger innovative forslag om at adressere irregulær migration, fordi de oplever meget høje ankomsttal. Det er derfor regeringens mål, at en ordning om overførsel af asylansøgere til asylsagsbehandling og eventuel efterfølgende beskyttelse i et sikkert tredjeland uden for Europa etableres af EU eller i samarbejde med en række lande og den etableres et sikkert sted, som lever op til Danmarks internationale forpligtigelser. Det er derfor vurderingen, at der fortsat er behov for et overordnet lovgivningsmæssigt grundlag, og vi foreslår, at loven bevares.

Kl. 10:32

Endelig indeholder lovforslaget ændringer af udlændingeloven på baggrund af en dom fra EU-Domstolen om grænser for, hvor længe unionsborgere og deres familiemedlemmer kan være frihedsberøvede med henblik på udsendelse. Forslaget skal således sikre, at dansk ret er i overensstemmelse med EU-retten.

Så vil jeg blot til flere af de bemærkninger, der har været her fra talerstolen, sige, at jeg anerkender, at det er problematisk, at man klodser for mange ting sammen. Jeg vil også gerne på baggrund af udvalgsbehandlingen dele det op på en måde, så flest muligt af Folketingets partier kan stemme rent, altså enten for eller imod de forslag, som de syntes er gode og dårlige. Det anerkender jeg. Vi er i en proces nu, og i det første lovforslag, jeg havde på af den her slags, var der ni forskellige elementer. Nu er vi nede på fem, så det går trods alt den rigtige vej. Det kan være, det er tre næste gang.

Men også sagt som en mere generel bemærkning også i forhold til det, som fru Pia Kjærsgaard er inde på undervejs her, vil jeg sige, at nu har vi været i gang i en halv time, så det har ikke været meget lange ordførertaler, selv om der er fem elementer her. Nogle har været meget korte, og der er to ordførere fra to partier, som ellers normalt går meget op i udlændingepolitik, som slet ikke har fundet anledning til at være her i salen. Altså, med al respekt, hvis man forestillede sig, at forslaget om Kroatiens indtræden i Schengensamarbejdet havde været et selvstændigt lovforslag, hvor mange ordførere var så mødt op? Jeg er ikke sikker på, at der ville have været flere, end der er nu, og det synes jeg også er relevant at sige, når der er flere elementer. Så kan man diskutere, om det med modtagecenteret er stort nok til at have sit eget lovforslag, og der kan være andre ting, hvor man synes det. Men at Kroatien indtræder i Schengensamarbejdet, og at man laver tilretninger efter en dom fra EU-Domstolen, mener jeg godt man kan have på det samme lovforslag, uden at vi forbryder os mod forretningsordenen i Folketinget og den sådan generelle respekt, der er, for, at partierne skal kunne stemme rent, efter hvad de mener og synes er rigtigt. Det er bare sagt i al stilfærdighed.

Og hvis vi laver flere lovforslag, betyder det også mere arbejde. Det, som jeg tit hører, når jeg er i Folketingets udvalg, er, at man føler et meget stort pres som ordfører på mange lovforslag. Og nu kan jeg se, at fru Pia Kjærsgaard rynker på næsen ad det, men det er altså det, som folk siger: Der er et meget stort pres og et ønske om, at det bliver mere overskueligt at være folketingsmedlem. Det er jeg ikke sikker på det vil blive, hvis man opdeler lovforslagene i fem forskellige dele og skal have fem forskellige ordførere og behandlinger. Men som sagt vil jeg strække mig så langt, jeg kan, for at sikre, at alle partierne så vidt muligt kan stemme efter deres overbevisning. Nu opgør jeg jo ikke lovforslag på mit område i stramninger og lempelser, men jeg vil alligevel prøve at se, om ikke vi kan finde et mønster, som gør, at partierne så vidt muligt kan stemme efter deres overbevisning og ikke skal stemme gult eller komme med lange betænkningsbidrag. Så det skal være mit bidrag herfra.

Kl. 10:35

Formanden (Søren Gade):

Tak for det. Der er en række korte bemærkninger, jeg giver først ordet til fru Brigitte Klintskov Jerkel fra Det Konservative Folkeparti.

Kl. 10:36

Brigitte Klintskov Jerkel (KF):

Tak. Jamen jeg er glad for, at ministeren lige til sidst lige kom ind på det her netop med, at det jo sådan er lidt en pose blandede bolsjer. Og det var nemlig noget af det, jeg ville spørge ind til, altså hvorfor man har samlet så mange forskellige punkter i ét lovforslag. Så jeg er glad for, at ministeren er åben for at kigge på eventuelt at dele det op, og at man måske fremadrettet vil tænke på, at det måske ikke altid er så hensigtsmæssigt at klumpe så meget sammen. Men, altså, vi støtter det, for der også er andre gode elementer i det, bl.a. en opstramning af indfødsretsloven. Det er jeg glad for. Så det var det, jeg ville spørge ind til.

Kl. 10:36

Formanden (Søren Gade):

Ministeren.

Kl. 10:36

Udlændinge- og integrationsministeren (Kaare Dybvad Bek):

Tak for det. Og som sagt tager jeg det jo alvorligt, for jeg forstår godt problemstillingen. Jeg synes bare også, at der i min egen sådan konkrete afvejning er nogle ændringer, som ikke nødvendigvis er små, men som skal følge en procedure. Hvis man tager eksemplet i det her lovforslag med Kroatiens indlemmelse i Schengen, er det noget, der er givet mandat til i Europaudvalget, og det er noget, der er besluttet i EU. At det kommer igennem Folketingssalen, er i virkeligheden en procedure, som afspejler, hvad et flertal i Folketinget, og hvad Det Europæiske Råd har vedtaget. Så jeg synes også, at det ville være lidt meget at lave et selvstændigt lovforslag med den ændring. Men jeg forstår selvfølgelig godt balancen i det.

Kl. 10:37

Formanden (Søren Gade):

Ønsker spørgeren anden korte bemærkning? Nej. Så går vi videre til hr. Christian Friis Bach, Det Radikale Venstre.

Kl. 10:37

Christian Friis Bach (RV):

Tak. Jeg vil også kvittere for ministerens, synes jeg, balancerede redegørelse for spørgsmålet om lovkvalitet, men jeg vil anføre, at når der er bestemmelser i et lovforslag, som man jo må sige har affødt betydelig debat i det danske samfund, så fortjener det måske et særskilt lovforslag. Derfor takker jeg for det tilsagn, der i hvert fald ligger, om, at det eventuelt kunne blive opdelt.

Om ikke andet kunne man jo have lavet et lovforslag, der er indeholdt det, som var formålet med det oprindelige lovforslag, nemlig at det lovforslag og den revisionsbestemmelse i stedet for at blive fjernet så blev forlænget, sådan at lovforslaget først træder i kraft, når vi har fundet en løsning. For vi ser jo gerne og indgår gerne i drøftelser om at skabe nye løsninger for flygtninge og migranter, som sikrer, at de ikke skal tage hen over Middelhavet. Den udvidede Tyrkiet-model kunne være noget, man kunne afsøge, og der står vi jo fuldt bag det regeringsgrundlag, som der ligger; men det er blot for at sige, at det her fortjener en særskilt drøftelse. Så tak til ministeren.

Kl. 10:38

Formanden (Søren Gade):

Ministeren.

Kl. 10:38

Udlændinge- og integrationsministeren (Kaare Dybvad Bek):

Jamen det er jeg enig i – jeg har ikke mere at tilføje.

Kl. 10:38

Formanden (Søren Gade):

Så går vi videre, og jeg giver nu ordet til fru Pia Kjærsgaard, Dansk Folkeparti.

Kl. 10:38

Pia Kjærsgaard (DF):

Tak for det. Jeg har lige siddet og pudset glorien, for jeg holdt jo en lang ordførertale på mine næsten 5 minutter. Men når det er sagt, kan jeg ikke rigtig lide, at ministeren og – må man formode – regeringen lægger op til, at når der er rigtig travlt, bunker man mange forslag sammen i ét stort. Altså, den køber jeg simpelt hen ikke. Så må det jo være op til de partier med korte ordførertaler og dem, der ikke er til stede.

I de mange år, jeg har siddet her, har jeg altid haft den vurdering, at det, der foregår i Folketingssalen, sådan set er det vigtigste. Og den der talerstol er den vigtigste i hele landet. Så det bryder jeg mig faktisk ikke om, også fordi der skal være stor respekt omkring folkestyret. Så den holder ikke nogen steder, synes jeg. Og jeg vil se meget frem til, at man i udvalgsarbejdet kan forsøge at kigge lidt nærmere på det her meget omfangsrige forslag og få det delt noget op, for det synes jeg vi skylder hinanden.

Kl. 10:39

Formanden (Søren Gade):

Ministeren.

Kl. 10:39

Udlændinge- og integrationsministeren (Kaare Dybvad Bek):

Jamen jeg ville synes, at det var privilegieblindt fra min side af, hvis jeg stod som repræsentant for det største parti i Folketinget og sagde, at man da bare som Folketingsparti med tre medlemmer eller med seks medlemmer uden videre skulle møde op til fem lovbehandlinger i træk om ting som f.eks. Kroatiendiskussionen her, der ikke indeholder noget stort politisk slagsmål eller nogen uenighed nødvendigvis. Det ville jeg synes var mærkeligt.

Jeg kan huske, at Alternativet for nogle år siden fremsatte 14 forskellige beslutningsforslag om biodiversitet på forskellige geografiske områder – ja, der er nogen, der kan huske det, også her i salen – og der syntes jeg da også, det var mærkeligt, at man i stedet for bare at tage én debat om biodiversitet, som det drejede sig om, skulle have 14 forskellige debatter og sidde til langt ud på natten. Jeg tror, klokken var fire om morgenen, før folk gik hjem.

Jeg synes ikke, at kvaliteten af folkestyret afhænger af, hvor mange beslutningsforslag og lovforslag der er. Den afhænger selvfølgelig af det politiske indhold og af, at vi har grundlag og mulighed for at forberede os ordentligt og diskutere de ting, som er væsentlige for vores land.

Kl. 10:40

Formanden (Søren Gade):

Fru Pia Kjærsgaard.

Kl. 10:40

Pia Kjærsgaard (DF):

Jo, men altså, minister, lad nu være med at forsøge at afspore debatten, for det er jo ikke det, vi siger, os, der har været oppe at sige, at det her lovforslag er for omfangsrigt. Det er jo slet ikke det, vi siger, altså at det skal deles op i, jeg ved ikke hvor mange forskellige petitesser; det er jo ikke det, det handler om.

Altså, vær nu lidt konstruktiv og positiv, og indrøm, at der er en, synes jeg, berettiget kritik af det her forslag, som desværre ligesom mange andre forslag fra regeringen er for omfangsrigt, og hvor flere ordførere på forskellige niveauer og på forskellige områder beder om, at forslagene bliver delt op. Og det synes jeg bare man skal tage til efterretning på en god måde fra regeringens side.

Kl. 10:41

Formanden (Søren Gade):

Ministeren.

Kl. 10:41

Udlændinge- og integrationsministeren (Kaare Dybvad Bek):

Nu tror jeg, at det er fru Pia Kjærsgaard, der forsøger at afspore debatten. Jeg har jo sagt det i svaret til flere ordførere og sådan set også i min egen tale, at jeg anerkender den kritik og også vil se på, hvordan vi kan dele det op. Så det er ikke noget, jeg ikke lytter til.

Jeg siger bare i al stilfærdighed, at jeg ikke mener, at kvaliteten af folkestyret afhænger af, hvor mange sagsnumre der kommer på, og at jeg også som minister fremadrettet – f.eks. med det, der her handler om kroatisk indtræden i Schengen – ville synes, at det var rimeligt, at det indgik sammen med et andet mindre forslag, eksempelvis på et lovforslag, altså at jeg ikke har et stålfast princip om, at alle enkeltelementer af relativt lille størrelse skal have deres eget lovforslag. Men jeg er klar over, at der her er for meget, og det kigger vi på at få delt op.

Kl. 10:42

Formanden (Søren Gade):

Tak for det. Der er ikke flere korte bemærkninger, så vi siger tak til udlændinge- og integrationsministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Udlændinge- og Integrationsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

2) 1. behandling af lovforslag nr. L 52:

Forslag til lov om ændring af lov om arbejdsmiljø i Grønland. (Psykisk arbejdsmiljø, virksomheders samarbejde om sikkerhed og sundhed, styrkelse af krav til arbejdspladsvurdering, udvidelse af Arbejdstilsynets reaktionsmuligheder, indsamling, behandling og videregivelse af data, aftaleforløb med virksomhederne, forhøjet bødeniveau m.v.).

Af beskæftigelsesministeren (Ane Halsboe-Jørgensen).

(Fremsættelse 28.02.2023).

Kl. 10:42

Forhandling

Formanden (Søren Gade):

Forhandlingen er åbnet. Første ordfører er hr. Anders Kronborg, Socialdemokratiet.

Kl. 10:42

(Ordfører)

Anders Kronborg (S):

Tusind tak for ordet. Jeg skulle hilse fra vores grønlandsordfører, hr. Flemming Møller Mortensen, som har bedt mig om at være substitut for ham i dag.

Det, vi skal se på her, er et lovforslag om ændring af lov om arbejdsmiljø i Grønland. Og som jeg har forstået det, er den lov, vi kigger på, fra 2005. Der er sket nogle justeringer siden, men i 2019 kommer der en henvendelse fra Grønland til den daværende beskæftigelsesminister med et ønske om, at man går ind og opdaterer den grønlandske arbejdsmiljølov. Det lovforslag, der nu ligger, har jeg kigget igennem. Socialdemokratiet finder det særdeles positivt, at vi i loven bl.a. styrker fokus på det psykiske arbejdsmiljø, som er meget, meget vigtigt. Man går ind og moderniserer reglerne, så de målrettes til de mindre virksomheder, og der kommer også et øget fokus på forebyggelse af virksomhedernes arbejdsmiljøproblemer.

Så alt i alt virker det her lovforslag meget, meget positivt, og som jeg også har læst mig frem til, har man i de helt særlige tilfælde, hvor der er særlige forhold i Grønland, bl.a. i forhold til jagt, fiskeri og minedrift, i lovforslaget tilpasset det til de grønlandske forhold.

Så med de bemærkninger vil jeg sige, at det her er et positivt lovforslag, og Socialdemokratiet går positivt ind i arbejdet. Socialdemokratiet kan støtte lovforslaget.

Kl. 10:44

Formanden (Søren Gade):

Tak for det. Der er ingen korte bemærkninger, så vi siger tak til hr. Anders Kronborg. Og jeg byder nu velkommen til næste ordfører, hr. Michael Aastrup Jensen fra Venstre.

Kl. 10:45

(Ordfører)

Michael Aastrup Jensen (V):

Tak for det. Jeg kan berolige alle medlemmer med, at her taler jeg på vegne af mig selv og er ordfører på sagen. Så har vi det på plads.

Den nuværende grønlandske arbejdsmiljølovgivning fra 1986 kræver ærlig talt at blive fornyet, så den er på linje med den danske arbejdsmiljølovgivning. Det har der igennem et stykke tid været talt meget om, og heldigvis kan vi nu også se, at vi har muligheden for at få ajourført lovgivningen, og derfor er vi også fra Venstres side glade for, at man kan efterkomme ønsket fra det grønlandske selvstyre på det her område. For for Venstre er det vigtigt, at vi fokuserer på folks mentale helbred, og derfor er vi også glade for, at det her forslag hjælper med at sætte fokus på det psykiske arbejdsmiljø, og at der er et øget fokus på arbejdsrelateret vold uden for arbejdstiden. Det er alt sammen nogle vigtige områder, som heldigvis også er tænkt ind her.

Så alt i alt støtter Venstre, at vi nu får sidestillet den grønlandske lovgivning med den danske lovgivning.

Kl. 10:46

Formanden (Søren Gade):

Tak for det. Der er ingen korte bemærkninger, så vi siger tak til hr. Michael Aastrup Jensen. Og jeg byder nu velkommen til hr. Jeppe Søe, Moderaterne.

Kl. 10:46

(Ordfører)

Jeppe Søe (M):

Tak for det, formand. Jeg taler så til gengæld for en anden – jeg taler for Jon Stephensen, som er ordfører på området, men er væk i dag.

Tak til ministeren for at fremsætte det her lovforslag. Det har været ønsket siden 2019. Beskæftigelse og en dagligdag på arbejdet er for mange definerende for deres liv, hverdag og trivsel, og det er derfor vigtigt, at de regler, der er for arbejdsmiljø, ajourføres og tilpasses den tid, som vi lever i. I Danmark har vi ajourført vores arbejdsmiljølov flere gange, således at den matcher de udfordringer og krav, som det moderne arbejdsmarked stiller. I Grønland er det dog ikke sådan. En ændring af den grønlandske arbejdsmiljølov har ikke gennemgået tilsvarende nødvendige tilpasninger siden 2005, og derfor er det glædeligt, at vi nu kan imødekomme ønsket om at påbegynde en revision af loven. Det er nødvendigt, indtil selvstyret beslutter sig for en stillingtagen i spørgsmålet om hjemtagelse af arbejdsmiljøområdet.

Det er tilmed glædeligt, at der nu også i Grønland bl.a. kan sættes fokus på det psykiske arbejdsmiljø, kravene til apv'erne og modernisering samt effektivisering af virksomhedernes samarbejde om sikkerhed og sundhed.

Alt i alt ser Moderaterne positivt på det her lovforslag, da det vil gøre, at den grønlandske arbejdsmiljølov kommer på niveau med den danske. Så vi støtter forslaget.

Kl. 10:47

Formanden (Søren Gade):

Tak for det. Der er ingen korte bemærkninger, så vi siger tak til hr. Jeppe Søe. Og jeg byder nu velkommen til fru Astrid Carøe, Socialistisk Folkeparti.

Kl. 10:47

(Ordfører)

Astrid Carøe (SF):

Tak for det. I SF støtter vi selvfølgelig også det her lovforslag, som allerede er blevet behandlet positivt i Grønlands parlament, og jeg noterer mig samtidig, at der er positiv opbakning til ændringerne i høringssvarene. Det glæder mig, at Grønland har besluttet at opdatere deres arbejdsmiljølov, så ansatte i Grønland får flere rettigheder og et bedre arbejdsmiljø. Det er væsentligt for den generelle trivsel og et velfungerende arbejdsmarked, at man har sikret et godt arbejdsmiljø.

Så som sagt støtter SF selvfølgelig lovforslaget.

Kl. 10:48

Formanden (Søren Gade):

Tak for det. Der er ingen korte bemærkninger. Vi siger tak til fru Astrid Carøe, og jeg byder nu velkommen til hr. Jens Henrik Thulesen Dahl fra Danmarksdemokraterne.

Kl. 10:48

(Ordfører)

Jens Henrik Thulesen Dahl (DD):

Tak. Jeg taler på vegne af Danmarksdemokraterne som mig. L 52 omhandler den grønlandske arbejdsmiljølov. Formålet med L 52 er at bringe den på niveau med den danske.

De væsentligste ændringer i lovforslaget omfatter, bare for nævne nogle af dem, styrket fokus på psykisk arbejdsmiljø, modernisering og effektivisering af virksomhedens arbejde om sikkerhed og sundhed, styrkede krav til virksomhedens arbejdspladsvurderinger, udvidelse af Arbejdstilsynets reaktionsmuligheder, hjemmel til indsamling, behandling og videregivelse af data mellem myndigheder og forhøjet bødeniveau ved skærpende og særligt skærpende omstændigheder. Der har været et ønske fra Grønlands side om en revision af loven, så den grønlandske arbejdsmiljølov derved kom på niveau med den danske.

Danmarksdemokraterne støtter et godt og frugtbart samarbejde mellem Danmark og Grønland og støtter, at lovgivningerne på flest mulige måder svarer til hinanden. Danmarksdemokraterne støtter forslaget. Tak for ordet.

Kl. 10:49

Formanden (Søren Gade):

Tak for det. Der er ingen korte bemærkninger, og vi siger tak til hr. Jens Henrik Thulesen Dahl. Jeg byder nu velkommen til hr. Carsten Bach, Liberal Alliance.

Kl. 10:49

(Ordfører)

Carsten Bach (LA):

Tak for det, formand. Den her opdatering af lov om arbejdsmiljø i Grønland har jo så åbenbart ladet vente på sig og afventet selvstyrets stillingtagen til, om arbejdsmiljøområdet skulle hjemtages, hvilket jo så endnu ikke er afgjort. Der har været foretaget justeringer af den danske arbejdsmiljølovgivning ad flere omgange de seneste år, hvor den grønlandske lov ikke er fulgt med, og gabet mellem dansk og grønlandsk lovgivning på området er jo så nu blevet for stort, og den grønlandske minister for arbejdsmarked har udtrykt et ønske om at få foretaget justeringerne. Det støtter Liberal Alliance selvfølgelig, så vi kan få bragt grønlandsk arbejdsmiljølovgivning på højde med og niveau med dansk lovgivning. Tak for ordet.

Kl. 10:50

Formanden (Søren Gade):

Tak for det. Der er ingen korte bemærkninger. Vi siger tak til hr. Carsten Bach, og jeg giver nu ordet til fru Trine Pertou Mach fra Enhedslisten.

Kl. 10:50

(Ordfører)

Trine Pertou Mach (EL):

Tak. Det skal ikke blive en vane at komme rendende op på talerstolen. Jeg beklager. Som gode ordførerkollegaer har sagt før mig, er det foreliggende lovforslag et, som er blevet anmodet Danmark fra grønlandsk side. Tilbage i 2019 udtrykte den daværende naalakkersuisoq for arbejdsmarked ønske om, at man fik opdateret den grønlandske arbejdsmiljølov, så den matchede de udviklinger, den danske arbejdsmiljølov har undergået gennem tiden. Og det er jo ganske klogt. Jeg noterer mig, at det har været et ønske fra grønlandsk side; det er positive høringssvar, der er kommet i Grønland; og der er også politisk opbakning i det grønlandske parlament til det her lovforslag. Derfor er det også vores holdning – ud over at vi mener, den sidestilling af vigtig – at vi naturligvis skal gennemføre det lovforslag fra dansk side, så grønlandsk arbejdsmiljølovgivning kan komme på niveau med det, man ønsker i Grønland, og som er det, vi har her i Danmark. Tak.

Kl. 10:51

Formanden (Søren Gade):

Tak for det. Der er ingen korte bemærkninger. Vi siger tak til fru Trine Pertou Mach, og jeg byder nu velkommen til hr. Christian Friis Bach, Radikale Venstre.

Kl. 10:52

(Ordfører)

Christian Friis Bach (RV):

Tak for det. Formålet med lovforslaget er at få bragt den grønlandske arbejdsmiljølov op på niveau med den danske, og det er der brug for. Det handler om psykisk arbejdsmiljø, sikkerhed og sundhed, arbejdspladsvurderinger, Arbejdstilsynets måde at reagere på, og det handler om data, og det handler også om bøder, hvis der er skærpende omstændigheder, hvor arbejdsmiljølovgivningen bliver brudt.

Ændringerne får opbakning i høringssvarene og er enstemmigt vedtaget i Inatsisartut, og derfor bakker vi også op. Men et godt arbejdsmiljø skabes jo ikke – og det ved jeg også fra egen virksomhed – alene af lovgivning og bøder. Det kræver også vejledning og rådgivning. Der kan være særlige grønlandske forhold, der skal tages hensyn til. Og her vil jeg gerne på forhånd – og det er selvfølgelig lidt usædvanligt – bakke op om de bemærkninger, som fru Aaja Chemnitz fra Inuit Ataqatigiit vil afgive senere i debatten. Radikale Venstre støtter lovforslaget.

Kl. 10:53

Formanden (Søren Gade):

Tak for det. Der er ingen korte bemærkninger. Vi siger tak til hr. Christian Friis Bach. Og jeg byder nu velkommen til hr. Mikkel Bjørn, Dansk Folkeparti.

Kl. 10:53

(Ordfører)

Mikkel Bjørn (DF):

Tak for ordet. Det skal siges, at jeg vikarierer for vores sædvanlige ordfører, hr. Nick Zimmermann, i dag. Den seneste ajourføring af den grønlandske arbejdsmiljølov skete i 2005, og der er i mellemtiden lavet en del ændringer i den danske arbejdsmiljølov. Derfor giver det god mening, at der med lovforslaget her er lagt op til, at den grønlandske arbejdsmiljølov kommer på niveau med den danske.

Alle skal således kunne være trygge ved at gå på arbejde. Det medvirker arbejdsmiljølovgivningen til. Tidligere ordførere har ganske fint gennemgået nogle af de forbedringer, der sker med lovforslaget her, så det vil jeg ikke gentage. I stedet vil jeg blot nævne, at vi i Dansk Folkeparti har noteret os, at det grønlandske parlament har tilsluttet sig lovforslaget. Det gør vi også i Dansk Folkeparti. Tak for ordet.

Kl. 10:54

Formanden (Søren Gade):

Tak for det. Der er ingen korte bemærkninger. Vi siger tak til hr. Mikkel Bjørn, og jeg giver nu ordet til fru Aki-Matilda Høegh-Dam, Siumut.

Kl. 10:54

(Ordfører)

Aki-Matilda Høegh-Dam (SIU):

Tak for ordet. Vi behandler i dag L 52, og som repræsentant for det grønlandske parti Siumut vil jeg også gerne allerede meddele, at vi støtter lovforslaget og hermed også ændringerne i arbejdsmiljøloven for Grønland. Det er jo således, at den gældende lov for arbejdsmiljøet i Grønland blev vedtaget tilbage i 1986, og at den gennemgik en større opdatering i 2005. Det er næsten 17 år siden, og vi mener jo, at det med en omfattende lovgivning er på tide, at den skal opdateres til den aktuelle arbejdsmarkedssituation.

Lovforslaget sætter fokus på flere centrale områder, herunder en styrkelse af det psykiske arbejdsmiljø, en modernisering og effektivisering af virksomhedernes samarbejde om sikkerhed og sundhed, en udvidelse af arbejdsmiljøtilsynets svarmuligheder, en autorisation til indsamling, behandling og videregivelse af data m.m. En af de væsentligste ændringer i lovforslaget er et styrket fokus på det psykiske arbejdsmiljø, og vi mener jo, at det er et kritisk område, der kræver mere opmærksomhed, især i lyset af den arbejdsrelaterede vold uden for arbejdstiden. Den foreslåede ændring vil bidrage til at tydeliggøre formålet med loven til at omfatte både psykisk og fysisk arbejdsmiljø, hvilket vil bidrage til at forbedre den generelle sikkerhed og trivsel for arbejdstagere i Grønland.

Derudover vil lovforslaget med sin modernisering ændre reglerne for virksomhedens sikkerheds- og sundhedsarbejde med et styrket samarbejde i mindre virksomheder uden en sikkerhedsorganisation og med mere fleksible regler for bl.a. en tilrettelæggelse af arbejdsmiljøarbejdet inden for det sikkerhedsmæssige. Det mener vi vil bidrage til at forbedre sikkerheden og sundheden for arbejdere over hele linjen uanset virksomhedens størrelse og organisation. Derfor opfordrer vi også Folketinget til at støtte dette lovforslag om en ændring af arbejdsmiljøloven i Grønland. Vi mener, at disse ændringer er nødvendige for at bringe loven på en tidsmæssig standard med den nuværende arbejdsmarkedssituation og for at forbedre den overordnede sikkerhed og trivsel for alle borgere i Grønland. Tak for ordet.

Kl. 10:56

Formanden (Søren Gade):

Tak for det. Der er ingen korte bemærkninger. Så vi siger tak til fru Aki-Matilda Høegh-Dam, og jeg byder nu velkommen til fru Aaja Chemnitz fra Inuit Ataqatigiit.

Kl. 10:57

(Ordfører)

Aaja Chemnitz (IA):

Tak for lovforslaget. Det er meget glædeligt, at der er fremsat et forslag fra regeringen om en generel opdatering af arbejdsmiljøloven, og det siger sig selv, at når der er gået 18 år, er det på tide, at man får lavet den her opdatering. Så tak for det.

Allerførst er det afgørende, at det psykiske arbejdsmiljø anerkendes på lige fod med det fysiske arbejdsmiljø. Det synes vi er meget positivt. Vi ved i Grønland, at stress og endda ptsd allerede er dokumenteret i højere grad hos f.eks. de grønlandske politi- og anstaltsbetjente, så det er et fokusområde, vi er nødt til at have. Samtidig ved vi også, at der er brug for, at man kigger på, hvad man kan gøre for at forebygge de her ting og for at sikre, at der er et beredskab, når det er, det sker. Det burde også vække bekymring og handling hos Arbejdstilsynet, når det f.eks. er sådan, at der fra lærerforeningen i Grønland, IMAK, har været iværksat selvforsvarskurser for lærere, fordi elever har udøvet vold mod lærerne. Derfor kunne vi godt tænke os, at f.eks. sygefraværskravene i Danmark også kommer til at gælde i Grønland.

I lovforslaget er det positivt, at bødeniveauet til virksomhederne forhøjes markant, så det forhåbentlig har en forebyggende effekt i forhold til at overholde lovens regler. Da jeg var i Grønland for nylig, talte jeg med en række virksomheder om netop det fysiske og det psykiske arbejdsmiljø, og noget af det, som virksomhederne efterlyser, er et rådgivende organ, som ikke bare kommer med påbud og bøder, men som også er opsøgende og vejledende, f.eks. som man ser det i det norske system. Og her skal vi huske på, at det er vigtigt, at vi laver vejledninger på grønlandsk, gerne med illustrationer, men at der også bliver afholdt flere kurser, gerne gå hjem-møder og lignende, for at styrke dialogen mellem Arbejdstilsynet og erhvervslivet. For det er i alles interesse, når arbejdsmiljøet er godt.

Noget af det, som virksomhederne melder om, er, at der skal gøres en større indsats for at ændre kulturen og holdningen sammen med ledelsen hos de ansatte og Arbejdstilsynet, sådan at man kan sikre, at sikkerheden bliver bedre, og her efterlyses der er et mere synligt arbejdstilsyn i Grønland. Det er derfor også glædeligt, at man i lovforslaget vil lave informationsmateriale, og generelt opfordrer Inuit Ataqatigiit til en højere grad af synlighed over for virksomhederne og via pressen, da det i sig selv kan være med til at øge opmærksomheden i det grønlandske samfund på det gode arbejdsmiljø, både det fysiske og det psykiske.

I Grønland ved vi, at det ikke altid er jævne, flade underlag, der er, men at mange byggerier foregår i kuperede terræner. Vi ved også, at der i Grønland ofte er sne store dele af året, så der er nogle forskelle, man er nødt til at tage hensyn til, og nogle gange kommer der nogle påbud, som man rent faktisk ikke i praksis kan efterleve. Så der er man ligesom også nødt til at have den dialog med erhvervslivet for at sikre, at det bliver efterlevet. I Grønland er det ikke altid nemt at lease udstyret, sådan som man gør det på mange byggepladser i f.eks. Danmark, men der er man nødt til at købe det, og man er typisk også nødt til at fragte det, ofte i rigtig god tid i forvejen. Så nogle af de hensyn skal man også tage, for det kan generelt godt være ældre udstyr, der er ude på byggepladserne i Grønland. Så det er også et fokusområde, der bør være.

Når vi taler om arbejdsmiljøet, synes vi også, det er vigtigt, at der bliver foretaget nogle flere undersøgelser og måske særlig i det, man kan kalde omsorgssektoren. Et andet oplagt område er også seksuel chikane på arbejdspladserne, som vi i højere og højere grad hører om, og som der også har været retssager omkring i det grønlandske samfund, og det kræver også, at vi politisk er mere opmærksomme på at forebygge det. Noget af det, der bliver påpeget i ordførerindlæggene i Inatsisartut hjemme i Grønland er, at der bør ses på en 37-timersarbejdsuge, som man har det mange steder i Norden. Faktisk er Grønland et af de få steder, hvor vi ikke har det.

Til allersidst vil vi opfordre til, at Arbejdsmiljørådet får brugt 100 pct. af det budget, de har. I dag bliver der brugt et sted mellem 30 og 70 pct. af budgettet. Ligeledes bør der også være en sekretær, der ikke kun laver referat af møderne, men rent faktisk også udmønter og efterlever mange af de ting, som Arbejdsmiljørådet gerne vil have.

Med de ord takker vi for lovforslaget. Vi støtter op om det i Inuit Ataqatigiit, og vi glæder os til at se de her forbedringer i praksis. Qujanaq.

Kl. 11:02

Formanden (Søren Gade):

Tal for det, og der er ingen korte bemærkninger, så vi siger tak til fru Aaja Chemnitz, og jeg byder nu velkommen til beskæftigelsesministeren.

Kl. 11:02

Beskæftigelsesministeren (Ane Halsboe-Jørgensen):

Tak for det, formand, og også tak til ordførerne for de mange indlæg. Lovforslaget, vi behandler i dag, handler om at bringe den grønlandske lov om arbejdsmiljø på niveau med det, der efterspørges i Grønland, og som vi også finder i den danske arbejdsmiljølov. Og den tidligere grønlandske naalakkersuisut udtrykte i 2019 over for den daværende beskæftigelsesminister et ønske om, at den grønlandske lov om arbejdsmiljø blev revideret. Det er der flere af ordførerne der har været inde på også var en revidering, som har ladet vente på sig, og derfor er jeg også glad for den store opbakning til, at det sker nu.

Regeringen arbejder for, at standarden på danske ansvarsområder i Grønland generelt følger standarden i Danmark, med respekt, selvfølgelig, for de særlige forhold og forskelle, der er mellem vores lande. Og vi vil løbende prioritere, at lovgivning på danske ansvarsområder opdateres. Og derfor er jeg også meget glad i dag, hvor vi kan indfri lidt af den ambition. Den seneste større revision af den grønlandske lov om arbejdsmiljø fandt sted, som flere har været inde på, i 2005. Da der er sket flere ændringer i den danske arbejdsmiljølov siden, er det på tide at få opdateret den grønlandske lov om arbejdsmiljø. Det har vist sig at være et omfattende lovforslag, men jeg vil særlig fremhæve det, som også vores kolleger fra Grønland var inde på, nemlig at der kommer et styrket fokus på, at også psykisk arbejdsmiljø er dækket af loven. Det er meget, meget vigtigt. Herudover vil der også ske en modernisering af reglerne om virksomhedernes samarbejde om sikkerhed og sundhed og en styrkelse af kravene til virksomhedernes arbejdspladsvurdering. Der lægges også op til et forhøjet bødeniveau ved skærpende eller særligt skærpende omstændigheder.

Jeg vil gerne takke for bemærkningerne og for opbakningen. Det er jo ikke slutningen af arbejdet, men nærmere begyndelsen. Nu skal det implementeres, og som der også har været flere bemærkninger om, er det et arbejde, der går i gang. Jeg ser frem til en konstruktiv behandling af forslaget i Grønlandsudvalget og videre frem med gode kræfter. Så tusind tak for opbakningen, og tak for ordet.

Kl. 11:04

Formanden (Søren Gade):

Tak for det. Der er ikke nogen korte bemærkninger. Vi siger tak til beskæftigelsesministeren.

Der er ikke flere, der har bedt om ordet, og derfor er forhandlingen sluttet.

Jeg foreslår, at lovforslaget henvises til Grønlandsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

3) 1. behandling af lovforslag nr. L 60:

Forslag til lov om ændring af lov om Arbejdsmarkedets Fond for Udstationerede og barselsloven. (Udmøntning af Dansk Arbejdsgiverforening og Fagbevægelsens Hovedorganisations aftale om principper for justering af Arbejdsmarkedets Fond for Udstationerede m.v.).

Af beskæftigelsesministeren (Ane Halsboe-Jørgensen).

(Fremsættelse 15.03.2023).

Kl. 11:04

Forhandling

Formanden (Søren Gade):

Forhandlingen er åbnet. Jeg giver ordet til den første ordfører, som er hr. Jens Joel fra Socialdemokratiet.

Kl. 11:05

(Ordfører)

Jens Joel (S):

Tak for det, formand. Det er rigtigt, at det her handler om Arbejdsmarkedets Fond for Udstationerede, og det er et led i det, man kunne kalde den generelle sikring af, at arbejde i Danmark foregår på ordnede løn- og arbejdsvilkår. Og at tingene foregår efter bogen, er jo noget, der betyder meget både for regeringen og for Socialdemokratiet. Det er noget, vi arbejder med i rigtig mange sammenhænge, og vi er også midt i et forhandlingsforløb om arbejdsmiljø, hvor indsatsen mod social dumping og andre ting, der ikke er reglementerede på vores arbejdsmarked, behandles. Så det er noget, vi generelt set er meget opmærksomme på.

Konkret handler lovforslaget her om at styrke muligheden for at håndhæve og sikre, at man får den rigtige løn, og at tingene går rigtigt til, når der er tale om udenlandske virksomheder fra andre EU-lande, som udstationerer borgere, altså arbejdstagerne, i Danmark. Der kommer man så måske i en situation, hvor man ikke har levet op til de ting, man skulle, f.eks ikke har betalt den rigtige løn eller andet. Så kan fonden her hjælpe lønmodtagerne med at få det inddrevet fra de udenlandske virksomheder, og det er selvfølgelig helt essentielt, at man kan det, sådan at vi sikrer, uanset hvor man kommer fra, er man velkommen i Danmark og på det danske arbejdsmarked, hvis tingene foregår efter danske løn- og arbejdsvilkår og det hele foregår efter bogen. Så derfor er det godt, at vi har den fond, og det er også godt, at vi nu giver den styrkede muligheder, så det ikke kun er i sager, hvor der er anmeldt løntilgodehavender, at man kan inddrive eksempelvis en bod.

Et nyt initiativ med det her forslag er, at man i nogle sager kan beskytte arbejdstagernes identitet, så man undgår, at nogle måske ikke vil anmelde det, fordi de er bange for repressalier eller andet fra virksomheden, hvis virksomheden bliver bekendt med, at man har rejst det her krav.

Sluttelig vil jeg sige, at det her jo er en lovgivningsmæssig udmøntning af en aftale, som er lavet mellem arbejdstager- og arbejdsgiversiden, og derfor er det også som i mange andre sager på beskæftigelsesområdet noget, der er i tæt koordination med parterne og efter aftale.

Socialdemokratiet støtter lovforslaget.

Kl. 11:07

Formanden (Søren Gade):

Tak for det. Der er ingen korte bemærkninger. Vi siger tak til hr. Jens Joel. Og jeg byder nu velkommen til fru Eva Kjer Hansen fra Venstre.

Kl. 11:07

(Ordfører)

Eva Kjer Hansen (V):

Tak, formand. Det er jo så en af de behandlinger af et lovforslag, hvor det bliver rigtig vanskeligt at få den store variation i ordførertalerne, når vi fra partiernes side skal tilkendegive en støtte til lovforslaget.

Ordentlige løn- og arbejdsvilkår er essentielt for os som grundsten på det danske arbejdsmarked, og sådan skal det blive ved med at være. Når så der er behov for at stramme op, fordi det viser sig, når vi bl.a. rejser rundt og fortæller om den danske model, og hvor stolte vi er af den, at der kan være udfordringer med at få overholdelsen på plads, måske fordi man ikke har så grundigt et kendskab, er vi simpelt hen nødt til at skærpe mulighederne for at sikre, at reglerne bliver overholdt, når der er udstationeret arbejdskraft her i landet. Det er jo rigtig flot, at det er en aftale, som er tilvejebragt af Dansk Arbejdsgiverforening og Fagbevægelsens Hovedorganisation i forbindelse med overenskomstforhandlingerne. Lovforslaget er jo i virkeligheden en udmøntning af den aftale.

Med udmøntningen giver vi Arbejdsmarkedets Fond for Udstationerede mulighed for at inddrive bod, så fonden nu i højere grad kan understøtte arbejdstagernes ret til ordentlige løn- og ansættelsesvilkår, og det er supervigtigt, at der er den her følgen op på, at det foregår under ordnede forhold, både når det er danske og europæiske virksomheder, der er tale om. Vi ønsker, at udenlandske arbejdsgivere ikke krænker overenskomsternes ansættelsesvilkår, og det er jo supervigtigt, netop når vi ønsker den fri bevægelighed for arbejdskraften.

Det er også godt, at der er sikret en tavshedspligt omkring lønmodtagernes identitet, hvis lønmodtageren anmelder de penge til fonden, som de efter de danske vilkår har ret til. Det er vigtigt, i forhold til at lønmodtagere ikke skal frygte repressalier fra deres arbejdsgivere. Men samtidig er det så også indarbejdet i lovforslaget, at der er en bemyndigelsesbestemmelse, som sikrer, at der i særlige tilfælde, hvor der kan være behov for det, kan videregives oplysninger om lønmodtagernes identitet, så der på den måde tages hånd om også arbejdsgiverens retssikkerhed på området.

Så tak til parterne fra arbejdsmarkedet for et godt bidrag til, hvordan lovgivningen skal indrettes. I Venstre ser vi frem til at få lovforslaget vedtaget.

Kl. 11:10

Formanden (Søren Gade):

Tak for det. Der er ingen korte bemærkninger. Vi siger tak til fru Eva Kjer Hansen. Jeg giver nu ordet til hr. Jeppe Søe, Moderaterne.

Kl. 11:10

(Ordfører)

Jeppe Søe (M):

Tak for det, formand. Vores modstandsdygtige, sunde og robuste arbejdsmarked skyldes, som jeg ser det, vores overenskomstsystem. Det skal vi værne om. Vi skal også værne om vores rolle i EU's indre marked, som er med til at sikre vækst, udvikling og velstand i Danmark. Og som de fleste, der følger aktiviteterne her i Folketinget, også vil vide, har vi jo brug for vækst og velstand for også at kunne passe vores eget indre liv her i Danmark. Sameksistensen sikrer vi ved at insistere på, at det arbejde, der udføres i Danmark, sker under ordentlige løn- og arbejdsvilkår. Og med forslaget her sikrer vi, at AFU har de rette forudsætninger for at kunne håndhæve overholdelsen af de kollektive overenskomster. Tavshedspligten, der også indgår i forslaget, skal underbygge, at flere kan anmelde tilgodehavender til fonden uden frygt for konsekvenser fra arbejdsgiver. Det er et tiltag, der skal underbygge rammerne for AFU's arbejde, og som overordnet medvirker til et sundt og balanceret arbejdsmarked med ordentlige løn- og arbejdsvilkår. Det er et godt forslag, der er kommet til os her. Og på den baggrund støtter Moderaterne forslaget.

Kl. 11:11

Formanden (Søren Gade):

Tak for det, og der er ingen korte bemærkninger. Vi siger tak til hr. Jeppe Søe. Og jeg byder nu velkommen til fru Astrid Carøe, Socialistisk Folkeparti.

Kl. 11:11

(Ordfører)

Astrid Carøe (SF):

Tak for det. Som flere ordførere allerede har sagt, er det her lovforslag en aftale, der er indgået i fællesskab mellem arbejdsmarkedets parter, og det er jo fundamentet for et velreguleret og velfungerende dansk arbejdsmarked. Og jeg kan allerede nu sige, at SF selvfølgelig bakker op om lovforslaget. Vi bliver generelt glade, når der indgås gode, solidariske aftaler, der skal give ordnede forhold for danskere såvel som udlændinge på det danske arbejdsmarked og derudover forpligter både danske og udenlandske virksomheder på arbejdsmarkedet. Derfor glæder det mig, at udmøntningen af aftalen vil styrke mulighederne for effektiv håndhævelse af det danske overenskomstsystem over for udenlandske virksomheder og dermed mulighederne for at bekæmpe social dumping. Og samtidig styrker det medarbejdernes mulighed for at kunne få udbetalt deres løntilgodehavende uden at skulle oplyse deres identitet. Det sikrer medarbejderne mod sanktioner, og det er godt, for der er selvfølgelig ikke nogen medarbejdere, der skal straffes for at gøre krav på deres løn. Som sagt støtter SF forslaget.

Kl. 11:12

Formanden (Søren Gade):

Tak for det. Der er ingen korte bemærkninger. Vi siger tak til fru Astrid Carøe, og jeg byder nu velkommen til fru Charlotte Munch, Danmarksdemokraterne.

Kl. 11:13

(Ordfører)

Charlotte Munch (DD):

Forslaget, vi skal behandle i dag, er en udmøntning af Dansk Arbejdsgiverforening og Fagbevægelsens Hovedorganisations aftale om principper for justering af Arbejdsmarkedets Fond for Udstationerede m.v. I lovforslaget fremgår det, at det er en central prioritet for regeringen, at arbejdet i Danmark sker under ordentlige løn- og arbejdsvilkår. Det glæder mig naturligvis, at regeringen rent faktisk lytter til arbejdsmarkedets parter.

Der skal ikke være nogen tvivl om, at EU's indre marked har formået at skabe vækst og velstand i Danmark. Det er netop her, at EU kommer til sin ret. Den fri bevægelighed og mobilitet af tjenesteydelser på tværs af landegrænser er i det store hele positivt. Der er desværre også nogle skyggesider, som vi med lovforslaget her kan være med til at bekæmpe. Arbejdsmarkedets Fond for Udstationerede medvirker til at forebygge, at udenlandske tjenesteydere overtræder de overenskomstbestemte ansættelsesvilkår i Danmark. Med forslaget får AFU en udvidet mulighed for at inddrive bod i udlandet i de sager, hvor der ikke er anmeldt konkrete løntilgodehavender til fonden. Forslaget understøtter dermed effekten af fagretlig bod og styrker samtidig inddrivelsen af løntilgodehavender som fastslået fagretligt.

Desuden finder jeg det positivt, at lovforslaget sikrer en beskyttelse af fortroligheden af lønmodtagernes identitet i forbindelse med AFU's behandling af løntilgodehavender. Det er klart, at når oplysninger om lønmodtagernes identitet ikke bliver videregivet til arbejdsgiverne, mindskes risikoen for, at lønmodtagerne udsættes for repressalier. At man med denne tavshedspligt yderligere forventer, at antallet af anmeldte løntilgodehavender til fonden øges, finder jeg kun positivt. På den måde vil fonden i højere grad kunne sikre de løntilgodehavender, som lønmodtagerne er berettiget til. Med andre ord skal det kunne betale sig at arbejde i Danmark, og det skal selvfølgelig være under ordnede forhold.

Med lovforslaget foreslås det endvidere at ændre varslingsfristen i barselsloven fra 8 uger til 6 uger. Ændringen vedrører en konsekvensrettelse af en varslingsfrist i barselsloven, som ved en fejl ikke kom med i lov nr. 343 af 22. marts 2022 om indførelsen af øremærket orlov. Med ændringen sikres en ensretning af forældrenes frist for varsel om orlovsafholdelse til arbejdsgiver; med ændringen ensrettes lønmodtagernes varslingsfrist over for arbejdsgiver.

Med dette kan jeg sige, at Danmarksdemokraterne støtter forslaget.

Kl. 11:15

Formanden (Søren Gade):

Tak for det. Der er ingen korte bemærkninger, så vi siger tak til fru Charlotte Munch. Og jeg byder nu velkommen til fru Sólbjørg Jakobsen, Liberal Alliance.

Kl. 11:15

(Ordfører)

Sólbjørg Jakobsen (LA):

Tak for ordet. Med dette lovforslag får Arbejdsmarkedets Fond for Udstationerede udvidet muligheden for at inddrive fagretlig bod i sager om overenskomstbrud mod udstationerede virksomheder på vegne af faglige organisationer. Lovforslaget udmønter en aftale indgået mellem Dansk Arbejdsgiverforening og Fagbevægelsens Hovedorganisation i forbindelse med overenskomstforhandlingerne på det private arbejdsmarked i 2020. Endnu en gang kan jeg rose trepartsaftaler.

Det er positivt, at forslaget understøtter effekten af fagretlig bod og samtidig styrker inddrivelsen af lønmodtagerens løntilgodehavende, som bliver fastslået fagretligt. Derudover er det positivt, at oplysninger om lønmodtagers identitet som hovedregel ikke bliver videregivet til arbejdsgiveren i forbindelse med fondens behandling, og dermed er lovforslaget med til at afskære muligheden for, at en lønmodtager udsættes for repressalier fra en arbejdsgiver, hvilket vi er flere der har bemærket som positivt. Derfor er det positivt, at lovforslaget er blevet suppleret med en bemyndigelsesbestemmelse, hvor beskæftigelsesministeren efter inddragelse af arbejdsmarkedets parter kan fastsætte regler om, at fonden i særlige situationer kan videregive oplysninger om lønmodtagerens identitet til arbejdsgiveren.

Desuden bliver der med lovforslaget indført en ordning, der sikrer obligatorisk genvurdering af fondens afgørelser. Dette er endnu et positivt tiltag. Og endelig vil lovforslaget ændre varslingsfristen i forhold til at underrette arbejdsgivere om afholdelsen af orlov efter fødslen eller modtagelsen af barnet til 6 uger efter fødslen eller modtagelsen af barnet. Det er også et godt initiativ.

Liberal Alliance støtter forslaget.

Kl. 11:17

Formanden (Søren Gade):

Tak for det. Der er ingen korte bemærkninger, og vi siger tak til fru Sólbjørg Jakobsen. Og jeg giver nu ordet til fru Helle Bonnesen, Det Konservative Folkeparti.

Kl. 11:17

(Ordfører)

Helle Bonnesen (KF):

L 60 kan nærmest betegnes som en god og grundig oprydning i en række forhold. Vi taler om udvidet mulighed for at inddrive fagretlig bod i sager om overenskomstbrud mod udstationerede virksomheder, om tavshedspligt, om lønmodtagers identitet og afgørelser om ændring af varslingsfrister ved barselsloven – for nu at tale i meget korte overskrifter.

DA og FH har allerede i overenskomstmæssig sammenhæng udtrykt enighed, og det fremgår også af høringssvarene, at der er enighed, eller rettere, at der ikke er nogen indvendinger. Det er alt i alt et rigtig godt fundament, som flere af de andre ordførere også har påpeget. Så som sagt virker lovforslaget som en god oprydning, og derfor er der ingen grund til at trække sagen i langdrag.

Konservative støtter forslaget.

Kl. 11:18

Formanden (Søren Gade):

Tak for det. Der er ingen korte bemærkninger, så vi siger tak til fru Helle Bonnesen. Og jeg byder nu velkommen til hr. Pelle Dragsted fra Enhedslisten.

Kl. 11:18

(Ordfører)

Pelle Dragsted (EL):

Tak for det. Vi synes også, der er tale om et rigtig fornuftigt forslag, som jo, som det er blevet sagt, er en slags udmøntning af en aftale mellem arbejdsmarkedets parter, som primært handler om at forbedre vilkårene for udstationerede lønmodtagere. Det europæiske arbejdsmarked har ændret sig markant over de sidste 20 år, hvor langt flere arbejder på tværs af grænserne, og det er jo rigtig godt, hvis det er noget, folk ønsker og ikke er presset til. Og det hjælper selvfølgelig også – ikke mindst lige for tiden – med at sikre mere arbejdskraft på vores arbejdsmarked.

Det er alt sammen godt. Desværre er der jo også en række problemer forbundet med det. Selv om de fleste arbejdsgivere opfører sig ordentligt, er der også mange brodne kar, som benytter sig af udstationeret arbejdskraft på en måde, som ikke er fair, hverken over for deres medarbejdere, som er ansat under dårlige vilkår, eller over for andre virksomheder, som jo dermed udsættes for urimelig konkurrence på løn og arbejdsvilkår.

Derfor er det enormt vigtigt, at vi har en mulighed for at håndhæve de overenskomster og andre regler, der gælder, og det er jo sådan set det, som det her lovforslag drejer sig om – det gør man så også, og man vinder ofte de her sager fagretligt, og de her selskaber bliver idømt en bod og skal altså betale det her lønefterslæb til dem, som de har underbetalt. Problemet er bare, at det kan være meget svært at inddrive pengene. Det er der desværre masser af eksempler på. Det er jo det, som det her lovforslag, sådan som jeg læser det, forsøger at give bedre muligheder for, og det er rigtig positivt, for det er selvfølgelig også forebyggende, i forhold til at de her virksomheder, som udstationerer, ikke fremover vil forsøge at unddrage sig de regler, der er, men betale det, de skal, til deres medarbejdere.

Herudover er der en mindre konsekvensrettelse af barselsloven, som, så vidt jeg kan se, ligger i forlængelse af en allerede vedtaget lovgivning.

Så alt i alt er det et godt lovforslag, som Enhedslisten kan støtte.

Kl. 11:21

Formanden (Søren Gade):

Tak for det. Der er ingen korte bemærkninger, og vi siger tak til hr. Pelle Dragsted. Jeg byder velkommen til næste ordfører, fru Katrine Robsøe, Radikale Venstre.

Kl. 11:21

(Ordfører)

Katrine Robsøe (RV):

Tak for det. Jeg har, som de fleste andre af mine kollegaer nok har, skrevet ned, hvad lovforslaget handler om. Jeg vil undlade at gennemgå det. Det er der ikke nogen grund til at gøre endnu en gang her.

I Radikale Venstre er vi også rigtig glade for det her lovforslag. Som det er blevet sagt allerede, er det jo også en aftale, der er blevet indgået mellem DA og FH. Vi er rigtig glade for de forbedringer, der kommer på området, og Radikale støtter derfor lovforslaget.

Kl. 11:21

Formanden (Søren Gade):

Tak for det. Der er ingen korte bemærkninger. Vi siger tak til fru Katrine Robsøe, og jeg byder nu velkommen til hr. Mikkel Bjørn, Dansk Folkeparti.

Kl. 11:21

(Ordfører)

Mikkel Bjørn (DF):

Tak for det. I Dansk Folkeparti var vi skeptiske, dengang man oprettede Arbejdsmarkedets Fond for Udstationerede, som det her lovforslag handler om. Det var vi, da vi mente, at man i stedet burde indføre et kædeansvar, så den, som indgår en aftale med en udstationerende virksomhed, også er den, der skal betale, hvis der ikke udbetales den rette løn til medarbejderne fra den udenlandske virksomhed. På den måde ville ansvaret blive lagt over på den enkelte virksomhed, som benytter sig af en udenlandsk virksomhed, og ikke på de mange arbejdsgivere, som ikke gør brug heraf. Men som reglerne er i dag, skal man alligevel betale bidrag til fonden. Herudover ville et kædeansvar også være et stærkere redskab i forhold til at undgå social dumping.

Der er også tegn på, at fonden ikke fungerer efter hensigten. Sidste år skrev Altinget, at millionerne hober sig op i fonden, fordi udbetalingerne til medarbejdere, der ikke har fået den rette løn, er meget mindre end indbetalingerne til fonden fra arbejdsgiverne. I lovforslaget står der ligefrem, at man forventer, at der kun vil være to til fire sager årligt, hvor fonden kan inddrive fagretslig bod i udlandet. Fonden har altså ikke den store indvirkning i kampen mod social dumping. Det kan jo bl.a. skyldes, at Arbejdsmarkedets Fond for Udstationerede kun dækker udenlandske ansatte omfattet af dansk overenskomst. Alle på individuelle kontrakter er altså ikke dækket, noget, som Europa-Kommissionen i øvrigt også har været ude at kritisere.

Når alt det er sagt, er vi i Dansk Folkeparti meget optagede af den her kamp, og med lovforslaget er der trods alt lagt op til forbedringer, om end de efter vores mening er for små. Samtidig anerkender vi, at der er tale om en udmøntning af en aftale, der er indgået mellem arbejdsmarkedets parter, og derfor vil vi heller ikke stille os hindrende i vejen for de her ændringer, selv om vi i det store billede mener at man burde gøre mere. Tak for ordet.

Kl. 11:23

Formanden (Søren Gade):

Tak for det. Der er ingen korte bemærkninger. Vi siger tak til hr. Mikkel Bjørn, og jeg byder nu velkommen til beskæftigelsesministeren.

Kl. 11:24

Beskæftigelsesministeren (Ane Halsboe-Jørgensen):

Tak til alle ordførerne for indlæggene. Jeg vil gerne starte med at slå fast, at vi i Danmark grundlæggende nyder godt af den vækst og det bidrag til arbejdspladser i Danmark, som det giver at være en del af EU's indre marked, men udvekslingen af tjenesteydelser på tværs af grænserne og udstationeringen af arbejdskraft til Danmark må ikke ske på bekostning af ordentlige løn- og arbejdsvilkår.

Det er i høj grad arbejdsmarkedets parter, der sikrer, at vi har høje standarder på det danske arbejdsmarked, også når det kommer til udenlandske virksomheder, der udstationerer lønmodtagere i Danmark. Men når det gælder udenlandske virksomheder, er der nogle helt særlige udfordringer i forhold til håndhævelsen af overenskomster på det danske arbejdsmarked, og overenskomstsystemet er og bliver en væsentlig forudsætning for, at vi har et robust og tilpasningsdygtigt arbejdsmarked. Det er en prioritet for regeringen, at arbejdet i Danmark skal ske under ordentlige løn- og arbejdsvilkår, og vi vil med lovforslaget gerne understøtte, at kollektive overenskomster på udstationeringsområdet efterleves.

Arbejdsmarkedets Fond for Udstationerede, som vi kalder AFU i kort form, sikrer, at lønmodtagere, der udstationeres til Danmark fra et andet EU-land, kan få dækket et løntilgodehavende baseret på en kollektiv overenskomst, som arbejdsgiveren ikke har betalt, i overensstemmelse med en afgørelse truffet i det fagretlige system. Ordningen skal samtidig forebygge, at udenlandske virksomheder overtræder overenskomstaftalte ansættelsesvilkår i Danmark. Man skal så at sige spille efter reglerne, når man er her. I dag kan fonden også inddrive fagretlig bod i udlandet på vegne af en faglig organisation, når der samtidig anmeldes et løntilgodehavende til fonden. Jeg er virkelig glad for, at vi med lovforslaget giver fonden mulighed for at inddrive bod, så fonden i højere grad kan understøtte håndhævelsen af kollektive overenskomster. Med den her del af lovforslaget udmøntes en aftale indgået mellem FH og DA, så også en tak til parterne for endnu en gang at tage ansvar og også at have fokus på det her vigtige område.

AFU skal fortsat sikre udstationerede lønmodtageres løntilgodehavender, men desværre er der set eksempler på, at lønmodtagere ikke tør anmelde deres løntilgodehavende til fonden, fordi de frygter at blive udsat for repressalier fra arbejdsgiverens side, når denne bliver bekendt med, at lønmodtageren forfølger sit krav gennem fonden. Det er selvfølgelig ikke en situation, jeg ønsker at nogen skal udsættes for, og det er forståeligt, at det har en betydning for, hvor mange lønmodtagere der foretager anmeldelser til fonden og dermed opnår dækning af deres berettigede lønkrav. Derfor vil vi med lovforslaget gerne sikre en tavshedspligt om lønmodtagerens identitet, så oplysninger herom i udgangspunktet ikke videregives til arbejdsgiveren. Formålet med tavshedspligten er, at antallet af anmeldte løntilgodehavender til AFU øges, og at fonden i højere grad kan sikre lønmodtagerne deres berettigede løntilgodehavender.

Jeg er glad for, at vi har haft en god dialog med DA og FH om de her regler, og at vi på den måde har fundet den rette balance i hensynet til lønmodtagerne på den ene side og arbejdsgiverne på den anden side. Jeg er sikker på, at det her lovforslag medvirker til at styrke AFU i sin helhed, og at det samtidig understøtter, at arbejdet i Danmark sker under ordentlige løn- og arbejdsvilkår, uanset hvorfra man kommer.

Med disse ord ser jeg frem til Folketingets velvillige behandling, og jeg stiller mig naturligvis til rådighed for den forestående udvalgsbehandling. Tak for ordet.

Kl. 11:27

Formanden (Søren Gade):

Der er ingen korte bemærkninger, og vi siger tak til beskæftigelsesministeren.

Der er ikke flere, der har bedt om ordet, og derfor er forhandlingen sluttet.

Jeg foreslår, at lovforslaget henvises til Beskæftigelsesudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

4) 1. behandling af lovforslag nr. L 71:

Forslag til lov om en ekstra økonomisk støtte til modtagere af ældrecheck, engangsbeløb til uddannelsessøgende, der modtager stipendium som tillæg på grund af en funktionsnedsættelse eller som enlige forsørgere samt ophævelse af lov om den sociale pensionsfond.

Af beskæftigelsesministeren (Ane Halsboe-Jørgensen).

(Fremsættelse 22.03.2023).

Kl. 11:27

Forhandling

Formanden (Søren Gade):

Forhandlingen er åbnet, og jeg byder velkommen til den første ordfører, hr. Jens Joel fra Socialdemokratiet.

Kl. 11:28

(Ordfører)

Jens Joel (S):

Tak for det, formand. Det er rigtigt, at det her lovforslag udmønter en meget bred aftale, der blev indgået i februar, omkring inflationshjælp. Det udmønter en del af den aftale, som blev lavet mellem regeringen, Socialistisk Folkeparti, Danmarksdemokraterne, Radikale Venstre, Dansk Folkeparti, Alternativet og Nye Borgerlige, og det handler netop om en ekstra hjælp til nogle af dem, der har været hårdest ramt af de stigende priser. Nu var der finanslovsdebat i går, og jeg tror, at de fleste nok har opdaget, at det, der er opgaven med den finanslov, vi står over for, i virkeligheden jo er at hjælpe målrettet, men også at undgå at gøre det problem, som er det største, dansk økonomi står med lige nu, nemlig inflationen, større. Derfor har man både i finanslovsforslaget og dermed også i den aftale, som er en del af finanslovsforslaget, sikret, at man, når man hjælper nogle af dem, der er hårdest ramt af de stigende priser, gør det målrettet. Det er konkret nogle af dem, som har svært ved at tage ekstra arbejde i situationen. I det her forslag drejer det sig om nogle af de pensionister med færrest midler, og det drejer sig om nogle af de studerende, der har sværest ved at arbejde ved siden af studierne.

Vi er rigtig glade for i Socialdemokratiet, at man har besluttet at udbetale et engangsbeløb på 5.000 kr. til de pensionister, som modtager ældrecheck, altså de pensionister med færrest midler, og 1.000 kr. til de su-modtagere, som enten modtager handicaptillæg eller er enlige forsørgere og får støtte på baggrund af det. I alt vil det betyde, at omkring 300.000 får en hjælpende hånd i den situation, vi står i. Og det er jo ikke, fordi det på nogen måder fjerner de udfordringer, der har været med inflationen, men det er den balance, vi forsøger at ramme, altså at nogle af dem, der har allermindst og sværest ved at ændre på deres situation, får en håndsrækning, uden at vi puster til problemet, og det er vores håb og vores forventning, at hjælpen kan udbetales i maj måned.

Det har været vigtigt for partierne, at det skete så hurtigt som muligt. Det vil jeg gerne selvfølgelig takke for, også samarbejdet omkring den aftale, og sige, at Socialdemokratiet selvfølgelig støtter lovforslaget.

Kl. 11:30

Den fg. formand (Hans Kristian Skibby):

Tak til ordføreren. Der er en spørger, og det er hr. Pelle Dragsted, Enhedslisten. Værsgo.

Kl. 11:30

Pelle Dragsted (EL):

Tak for det. Det er rigtig fint med hjælp til ikke mindst pensionister, de fattigste folkepensionister, men en af de ting, der diskuteres, er jo den her meget langsomme regulering af ikke mindst pensionerne, altså at der ligesom er 2 års forsinkelse. Har ordførerens parti en holdning til, om vi kan og bør lave en regulering, som lidt hurtigere, om jeg så må sige, sikrer, at når priserne og lønningerne stiger, følger også indkomsterne for vores pensionister, førtidspensionister og andre grupper med?

Kl. 11:31

Den fg. formand (Hans Kristian Skibby):

Så er det ordføreren.

Kl. 11:31

Jens Joel (S):

Altså, som hr. Pelle Dragsted rigtigt siger, er den ordning, vi har, jo, at man faktisk kigger på den generelle udvikling, der har været i samfundet, og så lader overførslerne følge med, men det sker med 2 års forsinkelse. Der er jo fordele og ulemper ved det, for det er jo et udtryk for, at man også gerne vil være sikker på, at den udvikling, der faktisk var, og som jo kan være svær at foruddiskontere, også er den, der så afspejler sig.

Jeg synes sådan set sagtens, at vi kan drøfte det. Der er jo også et borgerforslag, som rejser den her problemstilling, og derfor tror jeg, at vi får en drøftelse af balancen i forhold til at regulere hurtigere, hvor man så har et mere usikkert grundlag at gøre det på, og hvor man jo så også risikerer, at der skal tilbagebetales, hvis man gættede, om man så må sige, forkert og der så året efter kommer en efterregulering. Det skal holdes op imod, at det, vi har gjort den her gang for at håndtere de stigende priser, som jo rigtigt nok rammer ikke mindst nogle af modtagerne af overførselsindkomster, har været at hjælpe målrettet i situationen og på den måde afbøde det.

Men jeg anerkender selvfølgelig, at der er en diskussion om, hvad der, om man så må sige, giver den bedste regulering. Der er jo ikke nogen, der diskuterer, om man skal have mere eller mindre regulering i den her sammenhæng, men hvad der er den bedste model.

Kl. 11:32

Den fg. formand (Hans Kristian Skibby):

Hr. Pelle Dragsted for sit andet spørgsmål.

Kl. 11:32

Pelle Dragsted (EL):

Det med tilbagebetaling tror jeg ikke jeg helt forstår. For så vidt jeg er orienteret, er der da ikke en efterbetaling for det, som de her grupper har tabt i mellemtiden, når man regulerer opad senere, så det må vel være det samme, der skulle gælde den anden vej – eller jeg synes da, det ville være utrolig positivt, hvis vi faktisk kom og kompenserede de her grupper for det, de ikke har modtaget i de 2 indeværende år. Det ville jeg da synes var et fremskridt.

Når vi ser på f.eks. kommunernes økonomi, rammer man heller ikke helt rigtigt – det har vi et eksempel på i år, altså at man ikke rammer det helt – men dog er det jo år for år, man forsøger at regulere PL, altså pris- og lønreguleringen. Hvad er egentlig baggrunden for, at vi, når det kommer til ydelser, har en helt anden tidsramme?

Kl. 11:33

Den fg. formand (Hans Kristian Skibby):

Ordføreren.

Kl. 11:33

Jens Joel (S):

Tak for det spørgsmål. Det giver mig jo anledning til at være måske lidt mere præcis. Altså, når jeg siger, at man risikerer en tilbagebetaling, er det jo i virkeligheden det, at når man har en regulering 2 år efter, er det, fordi man der kender de endelige tal for, hvordan udviklingen faktisk blev, og det regulerer man så efter. Hvis man skal gøre det på baggrund af et skøn om, hvordan man tror lønudviklingen bliver, er der jo ingen, der ved det. Det er jo ikke noget, vi herinde styrer, og derfor kan man sige, at det der med at skulle forecaste, hvordan lønudviklingen bliver, gør, at der er en usikkerhed, og hvis man så tror, at lønudviklingen bliver højere, end den ender med at blive, kan man risikere, at folkepensionisterne eller andre overførselsindkomstmodtagere i virkeligheden har fået for høj en regulering, i forhold til hvad den faktiske udvikling blev. Det var det, jeg mente med risikoen for, at man måske skal korrigere den anden vej.

Kl. 11:34

Den fg. formand (Hans Kristian Skibby):

Vi siger tak til ordføreren fra Socialdemokraterne. Næste ordfører er fru Eva Kjer Hansen fra Venstre. Værsgo.

Kl. 11:34

(Ordfører)

Eva Kjer Hansen (V):

Tak for det, hr. formand. I Venstre glæder vi os over, at vi nu kan iværksætte udbetaling til nogle af dem, der er hårdt ramt af den meget høje inflation, og som er påvirket af energipriserne og højere priser på dagligvarer. Vi taler om nogle grupper, der har svært ved at ændre på deres indkomstforhold.

Som det blev nævnt af den socialdemokratiske ordfører, drejer det sig om en håndsrækning på 5.000 kr. til de folkepensionister, der ikke har mulighed for at indtræde på arbejdsmarkedet, og om 1.000 kr. til uddannelsessøgende med funktionsnedsættelse. I Venstre hilser vi det velkommen, at det også går forholdsvis hurtigt med at få udbetalingerne sendt af sted – og det er forhåbentlig korrekte udbetalinger – og at vi på den måde med et bredt flertal i Folketinget nu kan hjælpe nogle af de mest ramte grupper på det her område som konsekvens af den meget høje inflationsrate.

Skulle jeg bare føje en enkelt kommentar til den tidligere debat mellem hr. Pelle Dragsted og hr. Jens Joel, er det, at reguleringen jo også spiller en rolle, f.eks. i forhold til andre aktører. Vi har lige set, hvordan private madleverandører har det rigtig vanskeligt ved at få tingene til at hænge sammen, fordi det netop er en sen efterregulering, hvor man er afhængig af, hvad omkostningerne er i det offentlige – det er jo det, man tager udgangspunkt i – og når man så regulerer med 2 års forsinkelse, er det klart, at man med den høje inflationsstigning, der har været, kan risikere at hive tæppet væk under private leverandører.

Så på den måde er det jo en relevant problemstilling, som hr. Pelle Dragsted her rejser, i forhold til at se på, hvordan vi egentlig får efterreguleret. Det var også blot lige for at få den vinkel på en relevant problemstilling.

Kl. 11:36

Den fg. formand (Hans Kristian Skibby):

Vi siger tak til ordføreren. Næste ordfører er hr. Jeppe Søe fra Moderaterne.

Kl. 11:36

(Ordfører)

Jeppe Søe (M):

Tak for det, formand. Selv nogle som os – den del af befolkningen, der ikke har økonomiske studier bag sig – må nøgternt konstatere, at inflationen har en mærkbar betydning for de allerfleste; hverdagen er blevet meget dyrere. Med aftalen om inflationshjælp har vi taget et fælles ansvar. Lovforslaget er en håndsrækning til en gruppe af borgere, der ikke har nogen mulighed for at ændre på deres situation, og som derfor er afhængige af, at fællesskabet tager ansvar. Det manglede bare.

De folkepensionister og uddannelsessøgende med varige fysiske eller psykiske funktionsnedsættelser, som målgruppen for den her ydelse jo er, er ikke i stand til at ændre meget på de økonomiske vilkår, de sidder i. De kan ikke arbejde over, de kan ikke tage et ekstra job, og de kan med ret stor sandsynlighed heller ikke spare mere.

Formålet med lovforslaget er derfor, at vi skal kompensere nogle af dem, der er allermest vanskeligt stillet økonomisk. Sådan gør vi i Danmark; vi holder hånden under hinanden. Som min erhvervspraktikant, Olivia fra 9. klasse, som er med mig og følger mig i den her uge, sagde i går, da vi sad og drøftede forslaget: Vi skal hjælpe dem, der har sværest ved at hjælpe sig selv, og vi skal stræbe efter, at flest muligt har de samme muligheder. Olivia har ret. Vi skal skabe tryghed, når vi har mulighed for det, og det har vi. Moderaterne støtter forslaget.

Kl. 11:37

Den fg. formand (Hans Kristian Skibby):

Vi siger tak til ordføreren fra Moderaterne. Næste ordfører er fru Astrid Carøe fra Socialistisk Folkeparti. Velkommen til.

Kl. 11:37

(Ordfører)

Astrid Carøe (SF):

Tak for det. Der er vist ingen tvivl om, at inflationen har ramt mange danskere meget hårdt. Det gælder jo særlig for de borgere, der i forvejen er svært stillet rent økonomisk. Med de stigende priser kan det være ekstra vanskeligt at få hverdagen til at hænge sammen, hvorfor der er brug for den her hjælp. Derfor er vi i SF også glade for, at aftalen om inflationshjælp nu udmøntes, så den kan træde i kraft hurtigt. Man kan gang på gang undre sig over, at »hurtigt« først er i maj, men det er nu det, vi har udsigt til. I det mindste synes jeg, at det er fint, at vi har skyndt os herinde, så meget vi har kunnet, for aftalen skal være med til at lette hverdagen for en stund for nogle af dem, der har mindst i vores samfund.

Med det her lovforslag hjælper vi modtagere af ældrecheck, studerende, der modtager handicaptillæg, og enlige forældre på su, der modtager forsørgertillæg. Det er rigtig godt, men i SF mener vi ikke, at det her lovforslag løser alle økonomiske problemer og usikkerheder, og vi mener godt, man kunne have gjort mere. Men lovforslaget er ikke desto mindre en kærkommen hjælp på et tidspunkt, hvor der er ekstra behov for det, og derfor bakker vi selvfølgelig op.

Kl. 11:39

Den fg. formand (Hans Kristian Skibby):

Vi siger tak til ordføreren fra Socialistisk Folkeparti. Næste ordfører er fra Danmarksdemokraterne. Det er fru Charlotte Munch.

Kl. 11:39

(Ordfører)

Charlotte Munch (DD):

Forslaget, vi skal behandle i dag, udmønter en del af den indgåede aftale om inflationshjælp mellem regeringen, Socialistisk Folkeparti, Danmarksdemokraterne, Radikale Venstre, Dansk Folkeparti, Alternativet og Nye Borgerlige, som vedrører en ekstra økonomisk støtte til modtagere af ældrecheck og engangsbeløb for su-handicaptillægsmodtagere og modtagere af su-forsørgertillæg som enlige forsørgere.

Vi lever i en alvorlig tid, hvor priserne stiger, alt imens der er krig i Europa. Krig medfører alvorlige konsekvenser. Det er tydeligt at se, når vi vender blikket mod Ukraine, men krigen kan også mærkes her i Danmark. Dem, vi troede vi kunne handle med, har vist sig at gå i krig med deres naboland, fordi de orienterer sig mere mod Vest end mod Øst. Vi kan også mærke konsekvenserne af krigens rædsler. Energipriserne har taget et højdespring, som vi ikke troede var muligt. Især ældre medborgere har haft svært ved at få pengene til at række. Ting er blevet dyrere. Alene i perioden fra april 2021 til april 2022 er priserne på en liter skummetmælk steget mere end 21 pct.

Det glæder mig, at vi med forslaget her formår at række ud til netop de borgere, som er hårdest ramt af prisstigningerne. Forslaget lægger nemlig op til, at der udbetales ekstra økonomisk støtte på 5.000 kr. til en pensionist, som er berettiget til at få udbetalt den supplerende pensionsydelse for 2023. Ligeledes lægger forslaget op til, at der udbetales et engangsbeløb på 1.000 kr. til uddannelsessøgende, der for december 2022 modtog stipendium som tillæg, fordi de på grund af varig fysisk eller psykisk funktionsnedsættelse har meget betydelige begrænsninger i evnen til at påtage sig erhvervsarbejde eller modtog stipendium som tillæg som enlig forsørger.

Nogle vil måske mene, at både 1.000 kr. og 5.000 kr. blot er en dråbe i havet sammenlignet med de voldsomme prisstigninger. Til det vil jeg sige, at det er en svær balancegang mellem at yde en målrettet økonomisk støtte og det at pumpe for mange penge ud i samfundet.

Yderligere er det positivt, at det foreslås, at den ekstra økonomiske støtte og engangsbeløbet ikke skal påvirke beregningen af eller medføre fradrag i pension, forsørgelsesydelse eller andre indkomst- og formueafhængige offentlige ydelser til og med 2026.

Jeg er sikker på, at vi med forslaget her vil kunne gøre en positiv forskel for rigtig mange mennesker, og med det kan jeg så afsløre, at Danmarksdemokraterne støtter forslaget.

Kl. 11:42

Den fg. formand (Hans Kristian Skibby):

Vi siger tak til ordføreren fra Danmarksdemokraterne. Den næste ordfører er fru Sólbjørg Jakobsen fra Liberal Alliance.

Kl. 11:42

(Ordfører)

Sólbjørg Jakobsen (LA):

Tak for ordet. Med lovforslaget foreslås en udbetaling af et engangsbeløb på 5.000 kr. til modtagere af ældrechecken og et engangsbeløb på 1.000 kr. til visse uddannelsessøgende. Desværre illustrerer lovforslaget, at regeringen bruger statskassen som en gavebod til at dele rundhåndet ud af checks til udvalgte vælgersegmenter, også selv om Nationalbanken og vismændene i Det Økonomiske Råd har advaret mod, at gavebodspolitikken blot puster yderligere til inflationens flammer.

Jeg har fuld forståelse for, at der er mange mennesker, som er pressede i disse tider. Det er der mange der er, men vi bør i stedet fokusere på, hvordan vi kan medvirke til, at inflationen varer så kort tid som muligt, og ellers lade markedsmekanismerne virke. I Liberal Alliance mener vi, at man bør følge Nationalbankens anbefaling om, at finanspolitikken strammes med ca. 1 pct. Det betyder, at vi enten skal hæve skatterne med ca. 25 mia. kr. eller skære 25 mia. kr. i de offentlige udgifter. Jeg mener selvfølgelig, at det er staten, der skal stramme livremmen ind, og ikke danskerne, som det har været indtil videre.

Derudover bør vi afhjælpe lønpresset på det danske arbejdsmarked ved at lave reformer, som kan øge arbejdsudbuddet, og jeg snakker lidt mere ambitiøst end bare at fjerne en helligdag. Jeg kan tage nogle eksempler. Vi kan udfase efterlønnen, afskaffe Arnepensionen, lave en su-reform, halvere dagpengeperioden, ja, alle de forslag vil tilsammen kunne øge arbejdsudbuddet med 50.600 fuldtidspersoner.

Endelig kan vi lave nogle fuldt ud finansierede skattelettelser, så vi hjælper danskerne med at betale regningerne i en tid, hvor mange familier har svært ved at få økonomien til at løbe rundt. Derfor støtter Liberal Alliance ikke forslaget.

Kl. 11:44

Den fg. formand (Hans Kristian Skibby):

Vi siger tak til ordføreren fra Liberal Alliance. Den næste ordfører er fra Det Konservative Folkeparti, fru Helle Bonnesen. Værsgo.

Kl. 11:44

(Ordfører)

Helle Bonnesen (KF):

L 71 udmønter »Aftale om inflationshjælp«, som blev indgået den 10. februar af en række partier, men vel at mærke var Konservative ikke iblandt dem.

Økonomiske hjælpepakker kan være et kriseberedskab, som man kan anvende i særlige tilfælde, og det gjorde vi også tilbage i juni 2022, da en tidligere pakke gav borgere en check med baggrund i de stigende energipriser, og man benyttede chancen og sagde, at samme pakke også skulle tage fat på andre problemstillinger såsom en grøn fond, og at elafgiften blev sat ned.

Men siden hen er tanken om en uddeling af pakker altså fortsat og nu med L 71. Den baserer sig på aftalen i Finansudvalget fra februar 2023. Vi mener som bekendt ikke, at staten skal fortsætte med at uddele pakker til udvalgte grupper, og ved den aftale tilbage i februar var Konservative heller ikke med. Derfor er det en naturlig fortsættelse og en konsekvens heraf, at vi heller ikke deltager i den her udmøntning, og at vi stemmer nej til forslaget.

Kl. 11:45

Den fg. formand (Hans Kristian Skibby):

Vi siger tak til ordføreren. Næste ordfører er hr. Pelle Dragsted fra Enhedslisten.

Kl. 11:46

(Ordfører)

Pelle Dragsted (EL):

Tak for det. Lovgivningen her er jo en del af den aftale om inflationshjælp, som blev indgået for vel efterhånden nogle måneder siden. Det er en aftale, Enhedslisten valgte at stå uden for, og det hænger sammen med hele det forløb, der har været omkring hjælp til de allerfattigste familier, hvor en del af aftalen i vores øjne jo var, at regeringen og Socialdemokraterne løb fra den aftale, som var indgået før valget, og som skulle have været implementeret, hvilket skulle have løftet nogle af de her fattigste familier. Vi synes, det var meget problematisk, at man gik ud og solgte aftalen som en hjælp til nogle familier, selv om man reelt gjorde dem fattigere. Og primært derfor valgte vi at stå uden for aftalen.

Konsekvensen lige nu er jo, at der er tusinder, hvis ikke titusinder af familier, som her i denne måned og i næste måned står med et alvorligt økonomisk problem, fordi de ikke har modtaget den midlertidige børnecheck, som de ellers havde kunnet se frem til. Vi har diskuteret lidt i Enhedslisten: Når vi nu ikke er en del af aftalen og har kritiseret, at man gik ud på den her måde, skal vi så bakke op om den her lovgivning, som jo bliver implementeret i forskellige love? Noget af det er allerede implementeret. Men vi er landet på, at vi kommer til at støtte op om lovgivningen, for der er jo tale om lutter gode initiativer her. Det er positivt, at man går ud og hjælper de fattigste folkepensionister og selvfølgelig også studerende, som har særlige helbredsudfordringer.

Som andre har sagt, er det klart, at det her er utilstrækkeligt i forhold til de store problemer, som mange mennesker oplever, med stigende priser på fødevarer og elektricitet og andre regninger. Der er jo rigtig mange grupper, som ikke får hjælp med den her inflationsaftale. Det gør f.eks. førtidspensionisterne ikke, selv om det er nogle af dem, som er meget hårdt ramt, og som jo heller ikke har mulighed for at ændre deres økonomiske situation. Det drejer sig også om studerende, altså studerende, som ikke har helbredsvanskeligheder, hvor su'en jo har stået stille, samtidig med at priserne er steget meget voldsomt. Så der er langt igen, før vi kan sige, at vi har forsøgt at hjælpe de grupper, der er hårdest ramt af inflationen. Og et af de spørgsmål, vi har debatteret her, er jo det helt grundlæggende problem for de her grupper, nemlig at reguleringen af overførselsindkomsterne er så langsom eller – hvad kan man sige – kommer så lang tid efter udviklingen i priserne. Så priserne steg sidste år med 10 pct., men der går 2 år, før f.eks. folkepensionister, studerende og arbejdsløse får reguleret deres overførsler med prisniveauet. Og det betyder jo reelt, at deres købekraft er voldsomt udhulet, ikke bare i år, men også næste år.

Det er et spørgsmål, som vi får lejlighed til at forholde os til i forbindelse med et borgerforslag, og det er generelt noget, vi bør drøfte, for der er mennesker og grupper derude nu, som har rigtig, rigtig svært ved at klare økonomien, og det har vi et ansvar for. Ikke at gøre noget ved det er også et politisk valg. Altså, inflationen er her, men hvordan vi fordeler inflationens byrder er et politisk spørgsmål, og det kommer vi i øvrigt også til at diskutere i forbindelse med de kommende lovforslag, som jo ikke handler om dem, som taber på inflationen, men om dem, som har spundet guld på inflationen. Så det er en debat, vi også ser meget frem til i Enhedslisten. Tak.

Kl. 11:49

Den fg. formand (Hans Kristian Skibby):

Vi siger tak til ordføreren. Næste ordfører er fru Katrine Robsøe fra Radikale Venstre.

Kl. 11:50

(Ordfører)

Katrine Robsøe (RV):

Tak for det. Som mine gode kollegaer i vel nærmest fælles front har stået heroppe og sagt, for manges vedkommende i hvert fald, har inflationen jo ramt bredt og hårdt hos rigtig mange. Og jeg er derfor glad for, at vi er mange partier, der har stået sammen og lavet en aftale om målrettet hjælp til nogle af dem, som både er blevet ramt rigtig hårdt, men som også har sværest ved selv at ændre på deres økonomiske situation, og at de faktisk nu vil kunne få en hurtig hjælp udbetalt forhåbentlig allerede her i maj. Så udbetaler vi jo som sagt 5.000 kr. til pensionister, der har fået betalt ældrechecken i 2023, og 1.000 kr. til de studerende, der har modtaget su-handicaptillæg eller su-forsørgertillæg. Det er altså nogle af de mennesker, der har sværest ved selv at gå ud og sørge for, at der kommer mere ind på kontoen, og derfor er jeg rigtig glad for, at vi rent faktisk får givet en hjælpende hånd.

Det er klart, at det er svært derude for mange, og vi skal finde balancer i ikke at puste til inflationen, men rent faktisk også hjælpe dem, der har det sværest. Jeg er glad for, at vi med aftalen her – synes jeg – tager et rigtig godt skridt i den retning, og derfor er Radikale naturligvis også med.

Kl. 11:51

Den fg. formand (Hans Kristian Skibby):

Vi siger tak til ordføreren for Radikale Venstre. Næste ordfører er hr. Mikkel Bjørn fra Dansk Folkeparti.

Kl. 11:51

(Ordfører)

Mikkel Bjørn (DF):

Tak for det. Lovforslaget, som vi her skal behandle, er en udmøntning af nogle af tiltagene fra aftalen om inflationshjælp, som et bredt flertal i Folketinget blev enige om i februar måned. Det er ingen hemmelighed, at Dansk Folkeparti ønskede inflationshjælp, der kom langt tidligere, og som var noget større end den, vi endte med at blive enige om. Vi kunne godt have fundet nogle flere penge på de overnationale profitter, som mellemhandlere i energisektoren har haft, og jeg håber, regeringen snart kommer frem til en model i forhold til at beskatte mellemhandlere, hvilket vi jo har aftalt der skulle ses på.

Selv om vi ønskede mere, gik vi alligevel med i aftalen. Det gjorde vi, fordi der er mange gode elementer i aftalen – elementer, som trods alt er en tiltrængt hjælp til nogle af de danskere, som er så hårdt ramt af inflationen. Det er eksempelvis pensionister. De bliver ekstra hårdt ramt af inflationen, bl.a. fordi reguleringen af folkepensionen og andre forsørgelsesydelser er langt lavere end den forventede inflation, og fordi de ikke kan arbejde noget mere og den vej igennem tjene nogle flere penge. Det betyder, at deres købekraft meget hurtigt udhules, når inflationen er så høj, som den er og har været.

I Dansk Folkeparti er vi derfor glade for, at pensionister, der modtager ældrecheck, får en økonomisk håndsrækning på 5.000 kr. Vi havde gerne set, at hjælpen til de ældre havde omfattet flere, for der sidder altså eksempelvis en del pensionister, som lige akkurat ikke kan få ældrecheck, fordi de har en lidt for stor formue. De er spændt hårdt for, men får altså ikke den økonomiske håndsrækning, de har brug for, og det er vi i Dansk Folkeparti ikke tilfredse med. Men Dansk Folkeparti er med i aftalen og er glade for den hjælp, der trods alt kommer ud til nogle af de ældre, der har mindst. Derfor støtter vi naturligvis også forslaget. Tak for ordet.

Kl. 11:53

Den fg. formand (Hans Kristian Skibby):

Vi siger tak til ordføreren for Dansk Folkeparti. Der er ikke anmeldt nogen ordførere for Alternativet og Nye Borgerlige, og derfor går vi til beskæftigelsesministeren. Værsgo.

Kl. 11:53

Beskæftigelsesministeren (Ane Halsboe-Jørgensen):

Tak for ordet, og endnu en gang tak for bemærkningerne. Flere ordførere har været inde på, at det her stammer fra en bred aftale om inflationshjælp tilbage fra februar, hvor både SF, Danmarksdemokraterne, Radikale Venstre, Dansk Folkeparti, Alternativet og Nye Borgerlige bakkede op. Flere har meldt sig i dag som støttere af lovforslaget, og det er jeg meget glad for.

Det går heldigvis den rigtige vej med inflationen, men den er stadig høj, som flere ordførere også har været inde på, og den har ligget på et højt niveau længe. Det presser mange danske husholdninger, der har svært ved at få enderne til at mødes. Det gælder særlig dem, der i forvejen havde en stram økonomi, og som havde svært ved at gøre brug af de heldigvis mange jobåbninger, vi i øjeblikket ser på arbejdsmarkedet. Lovforslaget udmønter den del af inflationsaftalen, hvor vi har besluttet at udbetale et engangsbeløb til borgere som kompensation for de fortsat høje priser.

Der er ingen tvivl om, at det kan mærkes derude. Mange danskere har svært ved at få pengene til at række på grund af de høje priser. I oktober 2022 nåede inflationen det højeste niveau i 40 år. I regeringen har vi derfor sammen med det brede flertal af Folketingets partier besluttet at give en hjælpende hånd til de danskere, der har sværest ved at få enderne til at mødes i den her situation. Med det her lovforslag giver vi en ekstra økonomisk støtte på 5.000 kr. til de økonomisk mest vanskeligt stillede folkepensionister. Den ekstra støtte gives til de folkepensionister, der er berettiget til og har fået udbetalt ældrecheck for 2023. Folkepensionister, der eksempelvis først får udbetalt ældrecheck for 2023 i forbindelse med efterreguleringen i 2024, vil også modtage den ekstra økonomiske støtte. Med lovforslaget giver vi også 1.000 kr. til nogle uddannelsessøgende, der har sværest ved at arbejde ved siden af studierne og dermed øge deres indkomst. Engangsbeløbet gives til de studerende, der for december 2022 modtog enten su-handicaptillæg eller su-forsørgertillæg som enlig forsørger. Begge beløb er skattefri og påvirker ikke borgerens øvrige ydelser.

Som jeg indledte med at sige, går det den rigtige vej med inflationen, men priserne er stadig høje, og det har de været gennem lang tid. I regeringen holder vi derfor løbende øje med situationen, og jeg glæder mig over, at ca. 300.000 danskere nu vil modtage et ekstra tilskud til en presset økonomi. Vi har bestræbt os på, at det skulle gå så hurtigt som muligt, og som flere ordførere også har været inde på, er det jo særligt, at maj er hurtigst muligt, men det er faktisk en glæde, at det kan lade sig gøre allerede fra maj i år.

Afslutningsvis vil jeg gerne takke partierne for den gode behandling af lovforslaget, og jeg ser frem til udvalgets behandling.

Kl. 11:56

Den fg. formand (Bjarne Laustsen):

Vi siger tak til beskæftigelsesministeren.

Da der ikke er flere spørgsmål, er forhandlingen afsluttet.

Jeg foreslår, at lovforslaget henvises til Beskæftigelsesudvalget. Hvis der ikke er nogen, der gør indsigelse mod dette, betragter jeg det som vedtaget.

Det er vedtaget.

Vi skal lige se, om skatteministeren er kommet til stede. Han er her, godt. Jeg kan se skatteministeren, så vi fortsætter.

Det næste punkt på dagsordenen er:

5) 1. behandling af lovforslag nr. L 61:

Forslag til lov om ændring af lov om et indkomstregister, opkrævningsloven og skatteindberetningsloven. (Sanktionstiltag omfattet af tredje etape af reform af skattekontrollen).

Af skatteministeren (Jeppe Bruus).

(Fremsættelse 15.03.2023).

Kl. 11:57

Forhandling

Den fg. formand (Bjarne Laustsen):

Forhandlingen er åbnet, og den første ordfører er hr. Anders Kronborg fra Socialdemokratiet. Værsgo.

Kl. 11:57

(Ordfører)

Anders Kronborg (S):

Tusind tak for det, formand. Lovforslaget, som vi skal behandle, handler om, at en virksomheds registrering hos Skatteforvaltningen skal kunne inddrages eller nægtes, hvis objektive omstændigheder peger på, at der er tale om en virksomhed, som udøver svigt. Det skal særlig bidrage til effektivt at stoppe skattekriminelle, der opretter svigsvirksomheder som led i kædesvig og momskarruseller.

Lovforslaget består af tre dele. For det første foreslår vi, at virksomheder, der har fået inddraget registrering, ikke skal kunne genregistreres, så længe virksomheden ikke har foretaget de manglende indberetninger, som lå til grund for inddragelsen. En virksomheds skat eller afgift kan f.eks. inddrages, når den fire gange i træk har forsøgt at foretage en indberetning til Skatteforvaltningen.

For det andet foreslår vi at give Skatteforvaltningen mulighed for at pålægge ledelsesmedlemmer et hæfteansvar, hvis de forsætligt eller groft har medvirket til, at et ophørt selskab har undladt at foretage de rigtige indberetninger. Det sker bl.a. for at undgå nogle bevidst dårlige indberetninger, og at man i stedet for kan beholde pengene selv.

For det tredje foreslår vi at ændre tvangsbødeniveauet for banker og store selskaber, der ikke lever op til deres indberetningspligt. Årsagen til det er, at 95 pct. af oplysningerne kommer fra bankerne og det ikke altid er sådan, at de får levet op til den forpligtelse på ordentlig vis.

Selve den her udmøntning stammer jo helt tilbage fra en bred aftale i Folketinget i 2021, og jeg kan se, at samtlige partier i Folketinget med undtagelse af Danmarksdemokraterne er med i aftalen, og det skyldes jo naturligvis, at Danmarksdemokraterne ikke var en del af Folketinget på daværende tidspunkt, men ellers er det en udmøntning af en bred aftale. Og med de bemærkninger kan Socialdemokratiet støtte det her forslag.

Kl. 12:00

Den fg. formand (Bjarne Laustsen):

Tusind tak til hr. Anders Kronborg. Der er ikke nogen korte bemærkninger. Jeg kan ikke se hr. Jan E. Jørgensen fra Venstre, så derfor går jeg videre til hr. Mohammad Rona fra Moderaterne. Værsgo.

Kl. 12:00

(Ordfører)

Mohammad Rona (M):

Tak, formand. Vores skattesystem er afgørende for, at vi har og fortsat vil have et velfungerende velfærdssystem. Det kræver, at virksomheder og borgere betaler deres skat. Det er ikke fair, at vores system bliver udhulet, fordi nogle ikke bidrager med det, de skal til fællesskabet. Derfor er det også vigtigt, at vi stiller krav og sikrer, at virksomheder og borgere betaler de skatter og afgifter, de er forpligtet til. Det har det lovforslag til formål at sikre ved at give Skatteforvaltningen bedre kontrolværktøjer, bl.a. gennem skærpede regler om genregistrering af virksomheder, som tidligere har fået inddraget deres registrering grundet manglende indberetninger, samt en ny praksis for tvangsbøder til banker. Moderaterne støtter derfor op om lovforslaget.

Kl. 12:01

Den fg. formand (Bjarne Laustsen):

Så siger jeg tak til hr. Mohammad Rona fra Moderaterne og går videre til hr. Sigurd Agersnap fra SF. Værsgo.

Kl. 12:01

(Ordfører)

Sigurd Agersnap (SF):

Tak for ordet, formand. Det skal være sværere at snyde i skat, og hvis man snyder i skat, skal sanktionerne være klare, og de skal kunne mærkes. Det er baggrunden for, at SF har været engageret i og blandt initiativtagerne til, at vi fik styrket skattekontrollen. Vi stod for ikke mange år siden i en situation, hvor tilliden til skattevæsenet var udfordret. Den var ikke helt så udfordret, som tilliden til os politikere nogle gange er det – det kan man altid tænke lidt over – men den var lav, og det er samfundskritisk, når tilliden til skattevæsenet ikke er høj, for skattevæsenet er et fundament i vores samfund. Derfor har vi i SF været optaget af, at der blev sat gang i ansættelsen af 1.000 ekstra medarbejdere i Skattestyrelsen, og man har fået gennemført de forskellige etaper af en styrkelse af kontrollen.

Lovforslaget her handler om tredje etape af skattekontrollen og har fokus på sanktionssporet. Virksomheder, som ikke indberetter rigtige oplysninger til skattevæsenet, skal ikke kunne omgå sanktioner; virksomheder, som svindler eller handler groft uagtsomt, skal kunne få inddraget deres registrering, de skal ikke bare kunne genregistrere nye virksomheder; virksomhederne skal pålægges bøder, de såkaldte tvangsbøder, hvis de ikke indberetter ordentligt og til tiden; og man skal kunne pådrage ledelsen et ansvar. Det mener vi i SF er fornuftige sanktioner overtrædelserne taget i betragtning, og vi har derfor i sinde at stemme for forslaget.

Kl. 12:02

Den fg. formand (Bjarne Laustsen):

Tak til SF's ordfører. Der er ikke nogen korte bemærkninger. Så vi kan gå videre i talerrækken til hr. Hans Kristian Skibby fra Danmarksdemokraterne. Værsgo.

Kl. 12:02

(Ordfører)

Hans Kristian Skibby (DD):

Tak, hr. formand. Man kommer ikke langt her i livet med had og negative vibes, men er der alligevel noget, man godt kunne komme til at hade, også som danmarksdemokrat, er det stråmænd, momskarruseller, kreativ bogføring, fup og fidus og fikumdik, og alle de ting har én ting tilfælles, altså at de godt kan være lidt svære at lovgive om. Vi kommer nok aldrig helt i mål med en fuldt og hundrede procent retfærdig model for det, og vi kommer nok aldrig efter alle dem, der er for kreative.

Men når folk i virksomhedsbrancher og alle mulige andre steder culpøst og forsætligt har en groft uagtsom tilgang til at behandle informationer rigtigt og spekulerer i momsunddragelse, skatteunddragelse og alt muligt andet, så skal vi selvfølgelig byde ind med noget modsvar. Det her lovforslag omhandler jo en del af aftalen fra et tidligere Folketing, fra sidste valgperiode, om en styrket skattekontrol etape 3, og det er som sagt, som Socialdemokraternes ordfører også sagde, ikke noget, som Danmarksdemokraterne har været med i, uagtet at vi jo gerne ville. Men partiet var ikke stiftet på det tidspunkt. Men vi støtter forslaget her. For det er absolut et skridt i den rigtige retning i forhold til de indsatser, der er beskrevet i lovforslaget, og derfor støtter vi det.

Men vi synes retfærdigvis også, at vi måske trods alt lige skal hejse flaget og sige, at vi ikke tror på, at man tilnærmelsesvis er i mål. Der kan stadig væk findes mange andre gode initiativer, som kan skærpe det, og som kan stimulere til et mindre incitament til at gå ud og begå svindel og humbug. Så det håber vi selvfølgelig også at skatteministeren vil sætte de mange tusind medarbejdere i gang med på en god og konstruktiv måde. Men vi støtter lovforslaget.

Kl. 12:04

Den fg. formand (Bjarne Laustsen):

Tak til Danmarksdemokraternes ordfører. Så går vi videre i ordførerrækken til hr. Steffen W. Frølund fra Liberal Alliance. Værsgo.

Kl. 12:05

(Ordfører)

Steffen W. Frølund (LA):

Tak for det, formand. LA finder et par ting i det her lovforslag problematiske, så jeg vil starte med at sige, at vi som udgangspunkt stemmer nej til L 61, men det er også en del af en aftalerække, hvor Liberal Alliance tidligere har været med, og vi er ikke længere med. Så det er med de forbehold, at der måske er et eller andet, der skal opklares et eller andet sted, hvorfor vi har forladt det. Men det har vi ikke lige kunnet finde ud af, så nu går jeg til det, som var det et lovforslag, vi aldrig havde set før, og en aftalerække, vi ikke var en del af. Så nu finder jeg al den ballade, jeg kan.

For det første synes vi ikke, det er den rigtige vej at gå at pålægge finansielle virksomheder ikke bare at skulle indrapportere en masse ting på statens vegne og udøve en vigtig samfundsopgave, men så også at give dem bøder oveni, hvis de ikke gør det helt rigtigt og har fejl i disse. Jeg elsker i øvrigt ordet tvangsbøder i modsætning til de frivillige bøder, som mange er så glade for.

Det andet element omkring genregistrering er vi faktisk enige i. Det skal selvfølgelig være meget, meget sværere for genovertrædere at skulle oprette en virksomhed igen. Så det er vi med på.

Men det allerværste for os er faktisk det tredje element, altså det her med ledelsesansvar. For ledelser skal stå til ansvar for deres handlinger, og det gør de allerede i dag. Agerer de groft uagtsomt, har skattemyndighederne rigtig mange muligheder for at komme og hente penge hos dem, hvis der er snydt i skat eller afgifter. Den slags foregår det bare bedst hos domstolene at afgøre og ikke som i forslaget ved at vende bevisbyrden om og så antage personernes skyld og lade skattemyndighederne påføre sanktionerne. Disse personers retssikkerhed skal vi også værne om, ligesom der også skal værnes om alle mulige andre anklagedes retssikkerhed. For det er jo gammel statsbyggerlærdom, at magten skal tredeles. Montesquieu, som han hed, beskrev det princip i starten af 1700-tallet, altså at der er den lovgivende, den udøvende og også den dømmende magt, og det er – synes vi – ikke en god idé at flytte mere magt fra den dømmende magt over til den udøvende magt, som det sker her.

Så jeg skal hilse fra Montesquieu og sige, at LA som udgangspunkt stemmer nej til L 61.

Kl. 12:07

Den fg. formand (Bjarne Laustsen):

Tak. Der er en kort bemærkning fra hr. Sigurd Agersnap fra SF. Værsgo.

Kl. 12:07

Sigurd Agersnap (SF):

Tak for det. Nu sagde ordføreren, at man vendte bevisbyrden om, men det fremgår jo meget klart af lovforslaget og også af høringsbemærkningerne fra Skatteministeriet, at det ikke er tilfældet, altså at man stadig væk skal bevise, at man er skyldig, før man kan blive pålagt en bøde. Vil ordføreren ikke opklare, hvad det er, han mener med en omvendt bevisbyrde?

Kl. 12:07

Den fg. formand (Bjarne Laustsen):

Værsgo til ordføreren.

Kl. 12:07

Steffen W. Frølund (LA):

Tak for spørgsmålet. Det kan godt være, der er noget her, der skal opklares yderligere, og som jeg gerne vil spidse pennen på. Så hvis hr. Sigurd Agersnap og jeg har et forskelligt syn på, hvordan det står i lovforslaget, vil jeg meget gerne indgå i den debat. Det, som vi læser ud af teksten, er, at man lader skattemyndighederne vurdere, hvorvidt den bevisbyrde er høj nok, i modsætning til om det er en domstol, der løfter den. Det vil sige, at man lader den udøvende magt påføre sanktionen, og så er det så, man skal forsvare sig imod den sanktion, hvis man er uenig i det som borger.

Kl. 12:07

Den fg. formand (Bjarne Laustsen):

Værsgo til hr. Sigurd Agersnap.

Kl. 12:08

Sigurd Agersnap (SF):

Tak for det. Det kan vi jo altid få en længere diskussion om, også i udvalget. Det er jo gængs praksis på mange områder, også på skatteområdet, at hvis man mener, der er begået en overtrædelse, kan man udskrive en bøde, og bagefter kan der så klages til domstolen. Og det vil jo også være tilfældet i den her ændring af lovgivningen. Så jeg mener bare, at der ikke er tale om en omvendt bevisbyrde, men det kan vi jo fortsætte diskussionen om.

Kl. 12:08

Den fg. formand (Bjarne Laustsen):

Værsgo til ordføreren.

Kl. 12:08

Steffen W. Frølund (LA):

Tak. Uden at det bliver semantik, vil vi nok kalde det omvendt bevisbyrde. Men det er fuldstændig rigtigt, som ordføreren siger, at det også er noget, man kender på andre områder, og det er jo egentlig det, vi er imod, altså en udvidelse af den sfære, hvor den praksis fungerer. Vi tror mere på, at mere skal ind igennem domstolene og mindre igennem den udøvende magt.

Kl. 12:08

Den fg. formand (Bjarne Laustsen):

Tak. Så er det hr. Anders Kronborg for en kort bemærkning.

Kl. 12:08

Anders Kronborg (S):

Det her handler jo om, som jeg hørte Danmarksdemokraternes ordfører sige, at få ram på skattesvindlere. Hvis vi skal have et velfungerende velfærdssamfund, er det jo vigtigt, at man betaler sin skat. Vi kan så altid diskutere, hvor høj en rimelig skat skal være; det er ikke det, det her lovforslag går ud på. Men vil ordføreren ikke bare bekræfte, at det forholder sig sådan, at hvis virksomheder er uenige i pålægget, vil de altid kunne klage over det, og de vil også kunne få det afprøvet ved domstolene?

Kl. 12:09

Den fg. formand (Bjarne Laustsen):

Værsgo til ordføreren.

Kl. 12:09

Steffen W. Frølund (LA):

Begge dele vil jeg bekræfte. Det er rigtig vigtigt, at folk betaler den skat, som de er blevet pålagt. Niveauet kan vi diskutere mange andre gange her i salen, men når man er blevet enige politisk om et niveau, er det også det, som befolkningen skal betale. Så er der nogle gange, hvor der er uenighed om det, og så er det jo et spørgsmål om, hvordan den bevisbyrde eller retspraksis er, eller hvem der kan pålægge hvem hvilke byrder i den diskussion, og der er det, vi mener, at det vender forkert her.

Kl. 12:09

Den fg. formand (Bjarne Laustsen):

Tak. Er der yderligere spørgsmål? Det er der ikke. Så siger vi tak til Liberal Alliances ordfører og kan gå videre i ordførerrækken. Da jeg ikke kan se hr. Rasmus Jarlov fra Det Konservative Folkeparti, går vi videre til Enhedslistens ordfører, fru Trine Pertou Mach. Værsgo.

Kl. 12:10

(Ordfører)

Trine Pertou Mach (EL):

Tak. Lovforslaget, der her er på dagsordenen, udmønter dele af »Aftale om en styrket skattekontrol – etape 3«. Den blev indgået i december 2021 mellem den daværende socialdemokratiske regering og en bred kreds af partier, herunder Enhedslisten.

Igennem de seneste år har skattevæsenet været underlagt massive forandringer for netop at genoprette skattevæsenet og skattekontrollen, og som det så rigtigt fremgår af lovforslaget, er det faktisk en væsentlig forudsætning for, at vi kan opretholde det danske velfærdssystem, at virksomheder betaler de skatter, som de er pligtige til. Når skatter ikke betales, udhuler det finansieringen af velfærdsydelser, som alle nyder godt af, og det udhuler sådan set også den tillid, der skal være i vores land til skattevæsenet. Derfor er det helt centralt, at Skatteforvaltningen har effektive og tidssvarende kontrolværktøjer. Det gælder også, hvor virksomheder ikke overholder de indberetningspligter, som skattesystemet bygger på, og især, hvor virksomheder ved f.eks. stråmandskonstruktioner bevidst unddrager sig skat.

Dette lovforslag, som består af fire tiltag, der skal indføre hårde sanktioner som led i styrkelsen af skattekontrollen, udmønter som sagt den her aftale, som er en del af genopretningen af Skatteforvaltningen. Eftersom vi er med i den her aftale og i øvrigt i de øvrige aftaler om styrket skattekontrol, vil vi selvfølgelig bakke op om det her forslag, og vi fortsætter i øvrigt meget gerne med at sætte vores aftryk i de videre forhandlinger om genopretningen af skattevæsenet.

Det er jo sådan, at helt tilbage fra midten af 00'erne og 10 år frem har skiftende regeringer spinket og sparet skattevæsenet i stykker, og derfor står vi jo rent faktisk nu med et oprydningsarbejde netop for at sikre, at vores Skatteforvaltning har de nødvendige værktøjer. Vi håber, at de gode takter med aftaler om styrket skattekontrol også vil fortsætte videre i samme retning under SVM-regeringen. Styrket kontrol og flere medarbejderressourcer er en rigtig god forretning for Danmark, og det er med til at styrke borgernes tillid til, at det danske skattesystem virker og virker efter hensigten og virker rimeligt og fair, og derfor er det så utrolig vigtigt, at vi fortsat investerer i et godt og moderne skattevæsen.

Vi skal aldrig tilbage til den gamle sti, hvor forgyldte konsulentrapporter gav en undskyldning til Christiansborg til at spare en hel skattestyrelse i stykker. Det genopretningsarbejde og det store tabte skatteprovenu har været langt dyrere end det besparelsespotentiale, som skrivebordskonsulenterne fremviste. Det var ærlig talt noget af en politisk skandale.

Vi er med i den her aftale, og derfor støtter vi også forslaget, og vi ser frem til det videre udvalgsarbejde. Tak.

Kl. 12:12

Den fg. formand (Bjarne Laustsen):

Vi siger tak til Enhedslistens ordfører. Der er ikke nogen korte bemærkninger, så vi kan gå videre i ordførerrækken, og da jeg ikke kan se, at fru Samira Nawa fra Radikale Venstre er til stede, går vi videre til Dansk Folkeparti. Hr. Alex Ahrendtsen, værsgo.

Kl. 12:13

(Ordfører)

Alex Ahrendtsen (DF):

Tak for det, formand. Jeg skal ikke gentage, hvad mine ærede kollegaer har sagt om selve lovforslaget – ikke andet end at aftalen og lovforslaget selvfølgelig har til formål, at virksomheder betaler den skat, de er forpligtet til. Der er gode elementer med en vis fornuft i indeværende lovforslag, og i Dansk Folkeparti mener vi ganske klart, at det er afgørende for vores danske velfærdssamfund, at man svarer den skat, som man skal. Det svækker ganske enkelt danskernes tillid til retssamfundet og skattevæsenet, hvis rigmænd, virksomheder og andre kan undgå at betale den samme skat som os andre. Vi støtter derfor, at der tages hånd om problemet med dette lovforslag, og kan på den baggrund støtte L 61. Tak.

Kl. 12:14

Den fg. formand (Bjarne Laustsen):

Tak til Dansk Folkepartis ordfører. Så kan vi gå videre i rækken, da der ikke er korte bemærkninger. Jeg skal meddele, at der ikke er nogen ordfører fra Alternativet. Der er heller ikke nogen fra Nye Borgerlige. Og så kan vi vende tilbage til hr. Jan E. Jørgensen fra Venstre. Værsgo.

Kl. 12:14

(Ordfører)

Jan E. Jørgensen (V):

Tak for det. Ja, Venstre er ikke blevet Folketingets mindste parti – heldigvis. Så når jeg kommer på her til sidst i talerrækken, er det, fordi det gik meget, meget stærkt, og derfor var jeg desværre ikke på min plads, da det var vores tur. Men tak til formanden for muligheden for at få ordet alligevel ved behandlingen af L 61, som vi står med lige nu.

Nu talte Liberal Alliance om Montesquieu, så jeg tror, jeg vil tale lidt om Rousseau og samfundskontrakten. For hvis ikke vi sikrer, at virksomheder betaler den skat, de skal, hænger vores velfærdssamfund ikke sammen, og så brydes samfundskontrakten også. Det er noget, der er med til at underminere tilliden til skattevæsenet, og derfor er det altså vigtigt, at vi sikrer, at folk betaler det, de skal, i skat – ikke mere, men heller ikke mindre.

Så i dag behandler vi et lovforslag, der indeholder fire konkrete forslag: Der er en sanktionsordning mod banker og andre indberetningsvirksomheder, og derudover indføres skærpede regler om genregistrering og skærpet ledelsesansvar ved selskabsopløsning, og så er der et fjerde tiltag, nemlig nægtelse eller inddragelse af registrering for virksomheder, der har begået svig. Disse fire tiltag skulle meget gerne være med til at sikre den velfærd, som vi alle sammen nyder godt af, og ikke mindst tilliden til vores skattevæsen.

Skatteforvaltningen vil få nogle nye kontrolværktøjer, som bliver mere tidssvarende og mere effektive, og samtidig er de fire tiltag jo også med til at sikre, at markedet bliver mindre konkurrenceforvridende. For det er konkurrenceforvridende, når virksomheder kan slippe af sted med ikke at betale den skat og afgift, de skal. Det er konkurrenceforvridende i forhold til de virksomheder, som betaler.

Et frit marked er af stor betydning for Venstre, men det tror jeg sådan set at det er bredt for de fleste af Folketingets partier i det mindste, og tiltaget her er med til at sikre en mere lige konkurrence. Vi skal sikre, at banker og andre indberetningspligtige tredjeparter rent faktisk indberetter det, som de skal, og alt for mange gør ikke det i dag. Hvor mange ved vi ikke, men det er sådan set ligegyldigt, for et lille mindretal kan godt ødelægge det for de mange, og det er et problem.

Vi skal ændre praksis for tvangsbøder for de indberetningspligtige. Spillereglerne er sådan set meget simple: Indberetter man ikke til tiden, eller indberetter man forkert, får man en tvangsbøde. Det får man en gang om dagen, og det får man, indtil man så indberetter.

Vi skal sikre, at de virksomheder, som har fået inddraget deres registrering hos Skatteforvaltningen, ikke kan genregistrere sig, før de nødvendige og pligtige indberetninger gives. Det skal simpelt hen ikke kunne lade sig gøre at få inddraget sin registrering og så alligevel fortsætte en registreringspligtig virksomhed. Hvis ikke vi gennemfører det, risikerer vi jo altså et tab for statskassen, et tab, som kan føre til en svækkelse af velfærden og tilliden til skattemyndighederne. Det kan vi ikke acceptere.

Vi skal sikre, at pligtige skatter og afgifter fortsat indberettes og indbetales, også når en virksomhed eller et selskab er opløst. Måden, vi skal effektuere dette på, er, at ledelsesmedlemmer i virksomheder, som altså er ophørt, hæfter personligt for skatterne og afgifterne. Er det nødvendigt? Ja, det er det. Skatteforvaltningen beretter, at der forsætligt i nogle virksomheder overhovedet ikke er blevet indberettet, eller også er det blevet angivet forkert i ophørte virksomheder, og vi har en pligt til at reagere, når vi bliver opmærksomme på det. Så vi skal skærpe ledelsesansvaret i forbindelse med selskabsopløsning.

Endelig skal vi sikre, at svigagtige virksomheder ikke kan registreres. Det er foruroligende og et udtryk for en meget uacceptabel moral, når virksomheder ene og alene oprettes med det formål at svindle statskassen for skatter og afgifter. Det kan være virksomheder, som ene og alene oprettes for at svække vores alles velfærd, enten gennem kædesvig eller momskarruseller. Det kan også være en virksomhed, som har anvendt en stråmand eller har givet urigtige informationer om virksomhedens adresse. Og der skal vi altså så tidligt som muligt kunne inddrage disse virksomheders registrering. En inddragelse af registrering gør, at de ikke længere kan anvende virksomheden til at svindle.

Så vi skal sikre, at vores velfærdssamfund kan løbe rundt. Vi skal sikre, at vi har et marked, som ikke er konkurrenceforvridende. Vi skal sikre fundamentet for vores trygge, rige samfund, og vi skal sikre en styrket skattekontrol. Derfor kan jeg på vegne af Venstres folketingsgruppe meddele, at vi støtter lovforslaget. Venstre er med i det meget brede flertal, der er her i Folketinget, som er en del af aftalekredsen, og jeg ser frem til den kommende udvalgsbehandling.

Kl. 12:19

Den fg. formand (Bjarne Laustsen):

Vi siger tak til Venstres ordfører. Der er ikke nogen korte bemærkninger. Så kan jeg give ordet til skatteministeren, hr. Jeppe Bruus. Værsgo.

Kl. 12:19

Skatteministeren (Jeppe Bruus):

Tak for det. For nu at blive i temaet vil jeg referere til en lidt nyere amerikansk politolog, Francis Fukuyama, der tidligere har beskæftiget sig med begrebet getting to Denmark, der handler om tillids betydning for etableringen og opretholdelsen af et levedygtigt samfund. Analysen er jo ligesom, at det er det, andre stræber efter, nemlig at nå frem til et samfund som de nordiske, som baserer sig på tillid. Og med den lidt håndskrevne indledning her vil jeg gerne starte med at takke for modtagelsen af lovforslaget.

Det danske velfærdssamfund kan jo kun fungere, hvis virksomheder og borgere spiller med og betaler deres skat. Jeg tror også, det var det, Francis Fukuyama henviste til. Hvis velfærdssamfundet bliver udhulet, fordi nogle ikke spiller efter reglerne, så går det selvfølgelig også ud over retsfølelsen hos dem, der faktisk betaler det, de skal. Det er jo ganske enkelt urimeligt og ikke fair.

Som skatteminister er det derfor min opgave at sikre, at Skatteforvaltningen har de rigtige kontrolværktøjer. Det gælder især, når vi ser på virksomheder, der ikke vil samarbejde med Skatteforvaltningen eller bevidst ikke følger reglerne, men det gælder også, når ledelsesmedlemmer ikke lever op til deres ansvar, og når f.eks. banker ikke lever op til deres samfundsansvar om at indberette oplysninger til Skatteforvaltningen. Derfor er jeg glad for, at det var muligt at indgå en bred politisk aftale, der giver Skatteforvaltningen bedre værktøjer til at løse den type problemer. Med aftalen fortsætter vi altså arbejdet med at sikre en effektiv, tidssvarende og målrettet skattekontrol i Danmark.

Vi foreslår, at en virksomheds registrering hos Skatteforvaltningen skal kunne inddrages eller nægtes, hvis objektive omstændigheder peger på, at der er tale om en virksomhed, som udøver svig. Det vil være tilfældet, hvis virksomheden anvender stråmænd, eller hvis det ikke er muligt at få kontakt til virksomheden på den registrerede adresse. Forslaget skal især bidrage til hurtigt og effektivt at stoppe skattekriminelle, der opretter svigsvirksomheder som led i kædesvig eller momskarruseller. Den slags virksomheder har ikke reel aktivitet, og de bliver udelukkende brugt til at snyde staten for skatter og afgifter. Derfor skal de kunne afregistreres hurtigst muligt.

Vi foreslår også, at virksomheder, der har fået inddraget deres registrering, ikke skal kunne genregistreres, så længe virksomhederne ikke har foretaget de manglende indberetninger, som lå til grund for inddragelsen. En virksomheds registrering for en skat eller afgift kan bl.a. inddrages, hvis virksomheden fire gange i træk har forsømt at foretage en indberetning til Skatteforvaltningen. Lovlige virksomheder vil generelt foretage de indberetninger, hvis de bliver afregistreret, men mange svigsvirksomheder vil ikke foretage indberetningerne, fordi de jo altså ikke har reel aktivitet. Forslaget skal derfor sikre, at svigsvirksomheder fortsat bliver holdt udenfor, så de ikke kan bruges til at snyde staten for skatter og afgifter.

Herudover foreslår vi at give Skatteforvaltningen mulighed for at pålægge ledelsesmedlemmer et hæftelsesansvar, hvis de forsætligt eller groft uagtsomt har medvirket til, at et ophørt selskab har undladt at foretage indberetninger eller har foretaget forkerte indberetninger. Forslaget skal bl.a. være med til, at man undgår tilfælde, hvor ledelsesmedlemmer bevidst undlader at indberette og i stedet for beholder pengene selv, hvorefter de lader selskabet gå konkurs til ulempe for selskabets kreditorer, herunder Skatteforvaltningen.

Endelig foreslår vi jo altså at ændre tvangsbødeniveauet for banker og andre store selskaber, der ikke lever op til deres indberetningspligt. Forslaget skal ses, i sammenhæng med at næsten 95 pct. af oplysningerne på årsopgørelsen kommer fra f.eks. banker. De har en pligt til at indberette oplysninger til Skatteforvaltningen og sikre, at oplysningerne er korrekte. Desværre bliver den pligt ikke altid varetaget godt nok. Det går ud over Skatteforvaltningens mulighed for at få foretaget en korrekt skatteansættelse hos borgere og virksomheder. Allerede i dag kan der pålægges tvangsbøder, når f.eks. bankerne ikke overholder deres indberetningspligt. Det er der altså ikke noget nyt i. Men forslaget skal sikre, at tvangsbøder fremover kan fastsættes mere effektivt, så også store selskaber mærker konsekvensen af, at de ikke indberetter korrekt.

Lad mig afslutningsvis takke for de bemærkninger, der har været. Jeg ser selvfølgelig frem til en konstruktiv videre behandling af lovforslaget. Tak.

Kl. 12:24

Den fg. formand (Bjarne Laustsen):

Tak til skatteministeren.

Da der ikke er flere, der har bedt om ordet, er forhandlingen afsluttet.

Jeg foreslår, at lovforslaget henvises til Skatteudvalget. Hvis ikke der er nogen, der gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

6) 1. behandling af lovforslag nr. L 68:

Forslag til lov om et loft over indtægter fra elproduktion (indtægtsloftsloven).

Af skatteministeren (Jeppe Bruus).

(Fremsættelse 22.03.2023).

Kl. 12:24

Forhandling

Den fg. formand (Bjarne Laustsen):

Forhandlingen er åbnet. Værsgo til Socialdemokratiets ordfører, hr. Anders Kronborg.

Kl. 12:24

(Ordfører)

Anders Kronborg (S):

Tusind tak til formanden. Formålet med det her lovforslag er at supplere og gennemføre nødindgrebsforordningens bestemmelser om indtægtsloftet. Indtægtsloftet trådte i kraft den 1. december 2022, og der skal derfor vedtages dansk følgelovgivning med virkning fra dette tidspunkt. Formålet med selve forordningen er at afbøde virkningerne i forhold til de stigende energipriser.

I lovforslaget foreslås et indtægtsloft på 180 euro pr. megawatt-time for indtægter fra salg og levering af elektricitet produceret i perioden fra den 1. december 2022 til den 30. juni 2023. Der lægges op til, at producenterne selv angiver deres markedsindtægter via en digital blanket, hvor indtægterne opgøres på månedsbasis. For de producenter, som indgår i en koncern, foreslås det, at indtægtsloftet omfatter indtægter ved salg ud af koncernen. Der skal ved opgørelse af indtægter tages hensyn til indgåede prissikringsaftaler. Lovforslaget indeholder en ordning, hvor tab på prissikringsaftaler i en given måned kan fradrages ved opgørelse af beregningsgrundlaget i andre måneder.

Forordningen giver en række nationale valg af hensyn til bl.a. forsyningssikkerheden og administrerbarheden, og af hensyn til forsyningssikkerheden lægges der op til at udnytte en række af disse, som f.eks. alene skal finde anvendelse på 90 pct. af de indtægter, der overstiger indtægtsloftet, samt at der indføres et forhøjet indtægtsloft for anlæg, der producerer elektricitet fra råolie og faste biomassebrændsler.

Med de bemærkninger er vi klar til at indgå i de yderligere drøftelser, og vi støtter lovforslaget.

Kl. 12:26

Den fg. formand (Bjarne Laustsen):

Tak. Der er lige en række korte bemærkninger. Først er det fra hr. Sigurd Agersnap fra SF. Værsgo.

Kl. 12:26

Sigurd Agersnap (SF):

Tak for det. Tilbage i efteråret 2022 forhandlede man jo i EU en aftale, altså den her forordning, om, at der kunne lægges et indtægtsloft og et solidaritetsbidrag på elhandlerne og olie- og gasindustrien. Dengang havde vi diskussionen i Folketinget og Europaudvalget om det danske forhandlingsmandat, og Dan Jørgensen sagde meget klart dengang, at han som klimaminister tog ned til EU med det formål at få ind i forordningen, at det også kunne omfatte mellemhandlere.

Nu står vi jo så med to lovforslag – det her og det næste – hvor mellemhandlere ikke er omfattet, og jeg vil bare høre, hvad Socialdemokratiets holdning er til det. Er man ærgerlig over, at det ikke er lykkedes at få mellemhandlere ind i lovforslaget, og vil man fortsat arbejde for at få det til at omfatte mellemhandlere, eller hvad er vejen fremad ifølge Socialdemokratiet?

Kl. 12:27

Den fg. formand (Bjarne Laustsen):

Værsgo til ordføreren.

Kl. 12:27

Anders Kronborg (S):

Det der med de store følelser tror jeg jeg vil undlade, men bare konstatere, at det er fuldstændig korrekt gengivet, hvad SF's ordfører siger her. Jeg har både læst artikler med vores nuværende skatteminister, og jeg har også orienteret mig om, hvad der fremgår af den aftale, der blev indgået om inflationshjælp, og der er man jo i gang med et analysearbejde i forhold til mellemhandlere. Jeg har noteret mig, at både jeg selv og skatteministeren gerne ser på, om der kan være en aftale i forhold til mellemhandlere. Det er ikke en del af det her konkrete forslag, da der er nogle udfordringer, som er ved at blive gennemanalyseret nu, men jeg formoder, at der ligger noget klar inden sommerferien, og så er Socialdemokratiet villige til at se på mellemhandlerne.

Kl. 12:28

Den fg. formand (Bjarne Laustsen):

Tak. Ønsker spørgeren fra SF ordet igen?

Kl. 12:28

Sigurd Agersnap (SF):

Ja tak, og tak for svaret. Jeg er jo glad for at høre, at det er den socialdemokratiske holdning, at man vil arbejde videre med det.

Jeg vil spørge om noget andet. I udvidelse til det har vi jo de sidste par uger hørt om nogle meget, meget store bonusordninger i elhandelsbranchen, hvor enkelte medarbejdere har optjent bonusser på flere hundrede millioner kroner, og jeg husker en pamflet fra Socialdemokratiet, hvor der stod, at Danmark er for lille et land til store forskelle. Det synes jeg er meget rammende, også for vores holdning. Så vil Socialdemokratiet arbejde for, at de her bonusordninger også bliver inkluderet i det arbejde?

Kl. 12:29

Den fg. formand (Bjarne Laustsen):

Værsgo til ordføreren.

Kl. 12:29

Anders Kronborg (S):

Nu er der jo ikke bonusordninger i det konkrete forslag, som vi behandler her, men jeg synes, det er helt legitimt at tage den drøftelse i det videre arbejde om de her meget, meget store bonusser, som de færreste kan forstå. Så det er bare en imødekommelse af SF's ordfører. Det vil jeg gerne være med til at drøfte.

Kl. 12:29

Den fg. formand (Bjarne Laustsen):

Tak. Så er det fru Trine Pertou Mach fra Enhedslisten for en kort bemærkning.

Kl. 12:29

Trine Pertou Mach (EL):

Tak for det, og tak til ordføreren for talen. Jeg vil gerne fortsætte lidt i sporet omkring det her med mellemhandlerne. Tilbage i efteråret 2022 oprettede Folketinget en garantiordning for de danske elselskaber for hele 100 mia. kr. Dengang kunne man godt afgrænse, hvilke aktører der kunne gøre sig gældende i forhold til den garantiordning. Tror ordføreren, at man kan lade sig inspirere af og se til det for at finde en model, så man også i forhold til den her ordning omkring mellemhandlere faktisk kan lave en ordning, der kan afgrænse aktørerne, eller er det her noget helt andet?

Kl. 12:30

Den fg. formand (Bjarne Laustsen):

Værsgo til ordføreren.

Kl. 12:30

Anders Kronborg (S):

Man kan jo forestille sig mange ting. Jeg synes, at det ville være useriøst at begynde at sætte to streger under en bestemt model, når der ligefrem pågår et arbejde i øjeblikket med faktisk at få kortlagt det her i forhold til inflationen. Jeg er meget positiv over, at regeringen har udtalt, at de meget gerne vil se på mellemhandlerne. Det synes jeg vi skal drøfte i fællesskab, og jeg synes også kun, at det er rimeligt. Så det er en imødekommelse af Enhedslisten uden at sætte to streger under, hvor præcise vi skal være i forhold til inspirationen på nuværende tidspunkt.

Kl. 12:30

Den fg. formand (Bjarne Laustsen):

Værsgo til Enhedslistens ordfører, hvis der er yderligere spørgsmål.

Kl. 12:30

Trine Pertou Mach (EL):

Tak. Det vil jeg gerne kvittere for, og jeg vil se frem til det videre arbejde omkring det, for det er jo ret vigtigt, at vi finder en ordning, hvor også mellemhandlerne kan blive inkluderet. Tak.

Kl. 12:31

Den fg. formand (Bjarne Laustsen):

Værsgo til ordføreren.

Kl. 12:31

Anders Kronborg (S):

Det vil jeg bare kvittere for. Det er fornuftigt at se på mellemhandlere med overnormale profitter.

Kl. 12:31

Den fg. formand (Bjarne Laustsen):

Tak. Så er det hr. Pelle Dragsted fra Enhedslisten for en kort bemærkning.

Kl. 12:31

Pelle Dragsted (EL):

Det er positivt, at man vil kigge på det fremadrettet. Problemet er jo, så vidt jeg forstår på ministeren – det kan ministeren måske gøre klart senere – at hvis man gør det her fremadrettet, bliver de enorme profitter, der blev høstet sidste år og i nogle måneder i det her år, i de her selskaber nede i lommerne på dem. Det er jo penge, der er fisket op af i forvejen slunkne lommer på almindelige borgere. Hele formålet med det her var jo at hente nogle af de penge tilbage og putte dem tilbage i borgernes lommer, så det ikke skulle være så dyrt at være dansker. Det gør man jo ikke, når man udskyder det her. Det er jo til næste gang, der måske eller måske ikke kan komme så store udsving i de her profitter. Så er det ikke utilfredsstillende, at vi har et lovforslag her, som ikke omfatter nogen af dem, som vi kan konstatere har høstet allermest og har spundet allermest guld på lige præcis danskernes og andre europæeres meget høje elpriser?

Kl. 12:32

Den fg. formand (Bjarne Laustsen):

Tak. Værsgo til ordføreren.

Kl. 12:32

Anders Kronborg (S):

Det er jo et ledende spørgsmål, men helt relevant, i forhold til at folk med overnormale profitter, altså mellemhandlerne, skal være en del af det her lovforslag. Det er de ikke; det kan vi konstatere. Jeg synes, det er positivt, at skatteministeren har tilkendegivet, at man er i gang med at kigge på en model i forhold til det her, og at man faktisk formentlig har analysearbejdet klar, inden vi når til sommerferien. Og så er jeg helt enig med Pelle Dragsted: Lad os tage drøftelsen i den forbindelse.

Kl. 12:32

Den fg. formand (Bjarne Laustsen):

Værsgo til hr. Pelle Dragsted.

Kl. 12:32

Pelle Dragsted (EL):

Tak igen for det. Jeg tror, at Enhedslisten og min kollega fru Trine Pertou Mach arbejder med nogle ændringsforslag i forhold til det gældende lovforslag, hvorved vi vil forsøge at finde veje til at lade de her elselskaber omfatte. En vej kunne være at kigge på den lov, vi skal behandle her efterfølgende, som handler om overnormal profit, altså beskatning af den fossile sektor. Kunne man se i retning af også at lade elhandlerne omfatte af en skat som den, vi skal diskutere i det næste lovforslag?

Kl. 12:33

Den fg. formand (Bjarne Laustsen):

Værsgo til ordføreren.

Kl. 12:33

Anders Kronborg (S):

Jeg synes jo, at man kunne forestille sig rigtig meget. Jeg synes måske, det er sådan meget forlangt, at jeg som ordførerer for Socialdemokratiet skal forholde sig til nogle ændringforslag, som jeg kan forstå er på vej fra Enhedslistens side. Jeg vil altid gerne forholde mig til ændringsforslag fra Enhedslisten, men jeg vil gerne have lov til at se ændringsforslagene, inden jeg konkret forholder mig til dem. Så det vil jeg se frem til.

Kl. 12:33

Den fg. formand (Bjarne Laustsen):

Vi siger tak til Socialdemokratiets ordfører og går videre til Venstres ordfører, hr. Jan E. Jørgensen. Værsgo.

Kl. 12:33

(Ordfører)

Jan E. Jørgensen (V):

I et frit samfund er prisdannelsen fri. Vi lovgiver ikke politisk om, hvor meget man må tage for sine varer. Det er det helt klare udgangspunkt. Vi står imidlertid i en helt ekstraordinær og usædvanlig situation: Der er krig i Europa, en voldsom energikrise og en deraf følgende inflation, som vi ikke har set magen til siden 1980'erne. Derfor har EU besluttet sig for med en nødindgrebsforordning at indføre et prisloft, altså simpelt hen et loft for, hvor meget energiselskaberne må tage for energi. Og det, vi står og laver i dag, er, at vi behandler den nationale følgelovgivning, som altså skal iværksættes, før en EU-forordning træder i kraft. Af følgelovgivningen fremgår det, at der indføres et obligatorisk loft over markedsindtægter på 180 euro pr. megawatt-time for produceret elektricitet, og det svarer i danske priser til 1,34 kr. pr. kilowatt-time.

Det kommer i praksis til at foregå på den måde, at elproducenterne vil skulle indbetale 90 pct. af deres markedsindtægter, hvis de ligger over indtægtsloftet, og indtægtsloftet træder jo altså så først i kraft, hvis der er tale om markedsindtægter på over 180 euro pr. megawatt-time. Indtægtsloftet er en midlertidig foranstaltning, et indtægtsloft for elproducenterne, og det er jo de facto en begrænsning af markedet, men som sagt står vi i en nødsituation, og forbrugerne har været vidne til voldsomme prisstigninger – prisstigninger, som kortvarigt og lejlighedsvis kan være udtryk for en helt normal tendens på elmarkedet, og som kan være gavnlig for investorer, men det er jo ikke det, vi står med her i dag. Vi står med nogle prisstigninger, som er overnormale, og som er ret vilde, kan man vist roligt tillade sig at sige, og derfor kan Venstre godt støtte et prisloft, selv om det jo ikke normalt ville være vores politik.

Før februar 2022 lå den gennemsnitlige pris på engrosmarkedet for elektricitet væsentligt under 180 euro pr. megawatt-time, ikke bare i lokalt forankrede miljøer, men i hele EU, så når man har fastsat et loft på lige præcis de her 180 euro, er det altså ikke sådan arbitrært valgt; det er fagligt funderet og begrundet. For nødindgrebet skal kun i minimal grad påvirke elmarkedet og påvirke markedet, nemlig når der er ekstraordinære situationer, men ellers ikke. Indtægtsloftet for visse elproducenter forventes – dog med betydelig usikkerhed – at medføre et provenu på cirka 400 mio. kr. Og det er et merprovenu, som så omvendt bliver brugt til initiativer i forbindelse med aftalen om inflationshjælp. Det er en aftale, som jo altså har bred opbakning fra rigtig mange af folketingspartier – partier, som alle er enige om, at vi skal imødegå de ekstraordinært høje priser for danskerne. En krig i Europa, en tårnhøj inflation og en forsyningskrise skal nemlig ikke gå ud over den helt almindelige dansker, og derfor støtter vi i Venstre lovforslaget. Vi indfører et indtægtsloft, og jeg ser frem til den videre drøftelse og udvalgsbehandlingen.

Kl. 12:37

Den fg. formand (Bjarne Laustsen):

Tak. Der er lige en række korte bemærkninger. Først er det fra fru Trine Pertou Mach fra Enhedslisten. Værsgo.

Kl. 12:37

Trine Pertou Mach (EL):

Tak for det, og tak til ordføreren. Jeg vil gerne spørge Venstre, om Venstre i forbindelse med behandlingen af det her lovforslag er med på at finde en model, som afgrænser de aktører, som kan defineres som el- og energisektoren, så man også får inkluderet de såkaldte mellemhandlere, inden lovbehandlingen er færdig, så man kan få det inkluderet i det konkrete lovforslag, vi kommer til at skulle vedtage i Folketinget.

Kl. 12:37

Den fg. formand (Bjarne Laustsen):

Værsgo til ordføreren.

Kl. 12:37

Jan E. Jørgensen (V):

Tak. Jeg står her febrilsk og leder efter sådan en fin Q and A, som man kan så være så heldig at få fingre i, hvis man er ordfører for et af regeringspartierne. Interesseforbundne mellemhandlere, altså dem, der har en særlig tilknytning til elektricitetsselskabet, er omfattet af mellemhandlerbegrebet, men andre er ikke. Og som jeg har forstået det, kan det altså desværre ikke lade sig gøre, sådan som forordningen er skruet sammen, at få alle mellemhandlere med. Så det er ikke det svar, som ordføreren havde håbet på, men det er det svar, jeg kan give.

Kl. 12:38

Den fg. formand (Bjarne Laustsen):

Værsgo til fru Trine Pertou Mach.

Kl. 12:38

Trine Pertou Mach (EL):

Tak for det, og tak for ærligheden omkring Q and A. Men jeg vil dog alligevel gerne følge op med et spørgsmål til ordføreren. Da Folketinget i efteråret oprettede den her garantiordning til de danske elselskaber på 100 mia. kr., var man i stand til at finde en model, der præcis kunne afgrænse, hvilke selskaber der kunne gøre sig gældende i forhold til den garantiordning. Tror ordføreren ikke, at det ved et grundigt arbejde – måske med noget inspiration fra det eller andre eksempler, for man er jo ofte i stand til at kunne afgrænse selskaber, der måtte være omfattet af denne eller hin ordning – i den her sammenhæng også rent faktisk kan lade sig gøre, hvis den politiske vilje er til stede?

Kl. 12:39

Den fg. formand (Bjarne Laustsen):

Ordføreren, værsgo.

Kl. 12:39

Jan E. Jørgensen (V):

Altså, uden den politiske vilje kan det i hvert fald ikke lade sig gøre, og den er til stede. Men jeg tør ikke love, at der kan findes en løsning. Det tør jeg simpelt hen ikke, men selvfølgelig skal vi prøve at se, hvad vi kan gøre.

Kl. 12:39

Den fg. formand (Bjarne Laustsen):

Tak. Så er det hr. Pelle Dragsted fra Enhedslisten.

Kl. 12:39

Pelle Dragsted (EL):

Tak for det, og tak for en god tale. Til det der med, at prisdannelsen er fri i vores samfund, vil jeg sige, at der jo er en række områder, hvor vi faktisk regulerer: roamingpriser i EU, dankort- og visakortgebyrer, og på husleje har vi en lejeregulering. Det er bare for at sige, at jeg tror, at vi nogle gange gør det lidt sort-hvidt. Der er jo områder, hvor vi faktisk går ind og regulerer priserne til fordel for forbrugerne, og ja, det vil jo altid være godt med nogle flere nuancer i den debat.

Men mit spørgsmål går på, i forlængelse af fru Trine Pertou Machs spørgsmål, om vi ikke har et alvorligt problem, når formålet med hele den her lovgivning ligesom har været at konstatere, at forbrugeren har betalt for meget, altså at dem, som har solgt el, har solgt det til langt over produktionsprisen og langt over, hvad der kunne være rimeligt, og når formålet med det her er at føre pengene tilbage i lommen på borgerne, hvis vi så ligesom undtager det led, som formentlig har hentet de allerstørste overnormale profitter hjem.

Kl. 12:40

Den fg. formand (Bjarne Laustsen):

Tak. Så får vi et svar fra ordføreren.

Kl. 12:40

Jan E. Jørgensen (V):

Jamen altså, til det første vil jeg sige, at det har hr. Pelle Dragsted jo fuldstændig ret i. Der er flere områder, der er omfattet af en lovgivning, som gør, at man ikke har fri prisdannelse. Så er vi så måske uenige om, hvor mange flere områder der skal omfattes. Jeg forestiller mig, at hr. Pelle Dragsted måske kunne ønske sig omkring 100 pct., hvor vi i Venstre ligger en hel del lavere. Men det er rigtigt, at der er undtagelser, der bekræfter reglen, og det er også det, vi laver i dag. Det er også en undtagelse, der bekræfter reglen om, at prisdannelsen er fri, og jeg er helt enig i, at det ikke er sort-hvidt.

Til den anden del af hr. Pelle Dragsteds spørgsmål, altså om det ikke er et problem, at mellemhandlerne ikke kommer med, fordi der er tilfælde med mellemhandlere, der har tjent rigtig, rigtig gode penge, ikke på grund af egen dygtighed, men på grund af en energikrise, som jo altså er et tilfælde, vil jeg sige, at jo, det er et problem.

Kl. 12:41

Den fg. formand (Bjarne Laustsen):

Så er det hr. Pelle Dragsted, Enhedslisten, igen.

Kl. 12:41

Pelle Dragsted (EL):

Kunne ordføreren se en model for sig, hvor man brugte det samme redskab, som man bruger over for fossile energiselskaber i det lovforslag, vi skal behandle bagefter? Det her lovforslag handler om et indtægtsloft, og det andet handler mere om det, man kalder en klassisk windfalltax , altså en skat på den overnormale del af profitten på, er det 30 eller 33 pct. Kunne ordføreren forestille sig, at man ad den vej kunne få sikret, at nogle af de her penge, altså hvor man har hevet for mange penge op af borgernes lommer, kom tilbage i deres lommer igen?

Kl. 12:42

Den fg. formand (Bjarne Laustsen):

Ordføreren.

Kl. 12:42

Jan E. Jørgensen (V):

Jamen altså, lad os se på det under udvalgsbehandlingen. Det tror jeg er så præcist, som jeg kan svare.

Kl. 12:42

Den fg. formand (Bjarne Laustsen):

Tak. Så er det hr. Sigurd Agersnap fra SF. Værsgo.

Kl. 12:42

Sigurd Agersnap (SF):

Jeg havde oprindelig tænkt at spørge ordføreren fra Venstre, om Venstre stadig væk mener, at mellemhandlere skulle omfattes, ligesom man gjorde, da man forhandlede EU-mandatet i efteråret. Og det kan jeg så forstå på ordføreren at Venstre stadig gør, så det er jeg glad for at høre. Derfor vil jeg i stedet spørge lidt til det med bonusordninger. Altså, vi kan jo se nu, at der er nogle meget store bonusser blandt de her mellemhandlere. Det er udtryk for kæmpestore profitter, må vi antage, hos mellemhandlerne. Mener ordføreren også, at der i det her arbejde skal inkluderes nogle overvejelser omkring, hvordan man kan sætte loft på de bonusser?

Kl. 12:43

Den fg. formand (Bjarne Laustsen):

Værsgo til ordføreren.

Kl. 12:43

Jan E. Jørgensen (V):

Det er jo ikke en del af lovforslaget, men altså, lad os drøfte det under udvalgsbehandlingen. Jeg er fuldstændig enig i, at de eksempler, vi har set, på bonusser, hvor der ikke har været noget loft, og hvor nogle har stået til at skulle få bonusser på trecifrede millionbeløb, altså 200-300 mio. kr., jo selvfølgelig er fuldstændig vilde. Og som jeg har forstået det, kommer de bonusser heller ikke til udbetaling. Så kommer der til at være en retlig tvist bagefter om forståelsen af ansættelseskontrakten, for det duer altså ikke. Nu talte vi om samfundskontrakten før, under det forrige lovforslag, og de her eksempler er også noget af det, der kan bryde samfundskontrakten, altså hvis man i et forbrugerejet selskab, som der jo er tale om her, kan se, at der er nogle, som sidder og handler energi, og som får så fuldstændig vanvittige beløb stillet i udsigt i bonus. Det duer ikke.

Kl. 12:44

Den fg. formand (Bjarne Laustsen):

Tak. Hr. Sigurd Agersnap, SF, for en sidste bemærkning.

Kl. 12:44

Sigurd Agersnap (SF):

Så vil jeg gerne spørge til det generelle princip i lovforslaget her. For jeg hører ordføreren sige, at i et frit samfund skal prisdannelsen helst være fri, og at man går meget op i det i Venstre. Og det lægger man jo en vis begrænsning på her. Men mener ordføreren, at det er et godt princip, at man, når man har unormale situationer, der skaber pludselige prisstigninger på markeder, så går ind og sikrer et fair marked, hvor man tjener efter evne og efter indsats og ikke efter udefrakommende vilkårligheder?

Kl. 12:44

Den fg. formand (Bjarne Laustsen):

Værsgo til ordføreren.

Kl. 12:44

Jan E. Jørgensen (V):

Altså, nu er det svært at tale om, hvornår en pris er fair. Det er jo udbud og efterspørgsel, der afgør priserne, og det er svært at sætte sig ned og sige, om det er fair, at en fodboldspiller tjener 100 mio. kr. om året. Er det fair, at et maleri koster fuldstændig vilde beløb? Altså, det er svært at sætte sig ned og lovgive om, hvad der er en fair pris. Det her er en helt ekstraordinær situation, og vi støtter det her lovforslag. Men det er ikke sådan, at vi generelt har et eller andet ønske om at skulle ud og konfiskere profitter, fordi vi måtte mene, at de er for høje. Der er jo altså også nogle gange virksomheder, der lider kæmpestore tab. Skal vi så også fra samfundets side komme og sige, at så får de nogle penge af os, fordi de har været udsat for en ekstraordinær situation? Det skal vi passe meget på med.

Kl. 12:45

Den fg. formand (Bjarne Laustsen):

Så siger vi tak til Venstres ordfører og giver ordet til Mohammad Rona fra Moderaterne. Værsgo.

Kl. 12:45

(Ordfører)

Mohammad Rona (M):

Tak. Dette lovforslag handler konkret om at indføre obligatorisk loft over markedsindtægter for produceret elektricitet i perioden 1. december 2022 til 30. juni 2023. I Moderaterne mener vi, det er vigtigt, at vi hjælper danskerne, for den forfærdelige situation i Ukraine har gjort det dyrere at være dansker. Hos nogle er det blevet svært – hos nogle endnu sværere – at få det hele til at løbe rundt. Det har vi som politikere et ansvar for. Kommissionen vil senest i slutningen af april 2023 tage stilling til, om indtægtsloftet skal forlænges, og regeringen følger naturligvis det arbejde. Dette lovforslag har derfor til formål at supplere Europarådets forordning om et nødindgreb til at imødegå de stigende energipriser. Det støtter vi op om i Moderaterne.

Kl. 12:46

Den fg. formand (Bjarne Laustsen):

Tak til ordføreren, og der er to korte bemærkninger. Først er det fru Trine Pertou Mach fra Enhedslisten. Værsgo.

Kl. 12:46

Trine Pertou Mach (EL):

Tak for det, og tak til ordføreren for talen. Spørgsmålet til ordføreren er det samme som til de to foregående regeringspartiers ordførere: Hvordan ser Moderaterne på muligheden for, inden for behandlingen af det her lovforslag, at finde en model, der gør, at man også kan inkludere mellemhandlerne, så man kan få lagt et loft over de abnormt store indtægter, de har haft i den forgangne periode?

Kl. 12:47

Den fg. formand (Bjarne Laustsen):

Værsgo til ordføreren.

Kl. 12:47

Mohammad Rona (M):

Jeg tror ikke, at min og Moderaternes holdning er meget mere anderledes end det, der er blevet sagt. Så lad os tage det i udvalgsarbejdet. Og det er vi selvfølgelig klar til at se på.

Kl. 12:47

Den fg. formand (Bjarne Laustsen):

Hr. Sigurd Agersnap fra SF. Værsgo.

Kl. 12:47

Sigurd Agersnap (SF):

Jeg hørte ordførerens svar til fru Trine Pertou Mach sådan, at Moderaternes holdning ikke er anderledes end det, der er blevet sagt af Venstre og Socialdemokratiet. Og deraf må man jo så kunne udlede, at Moderaterne også mener, at man burde inkludere mellemhandlere og finde en model for at omfatte mellemhandlere med en form for solidaritetsbidrag eller indtægtsloft. Er det korrekt forstået, at det er Moderaternes holdning?

Kl. 12:47

Den fg. formand (Bjarne Laustsen):

Værsgo til ordføreren.

Kl. 12:47

Mohammad Rona (M):

Altså, vi er også klar til at kigge på det her. Jeg kan ikke entydigt sige, hvordan og hvorledes vi vil gøre det. Men vi er klar til at kigge på en beskatningsmodel.

Kl. 12:47

Den fg. formand (Bjarne Laustsen):

Tak. Er der yderligere spørgsmål? Værsgo.

Kl. 12:48

Sigurd Agersnap (SF):

Tak for det. Det er jeg glad for. Det haster jo også en lille smule med at finde en aftale, og det er jo noget, der foregår i Klima-, Energi- og Forsyningsministeriet og så Skatteministeriet. Jeg har tidligere hørt Klima-, Energi- og Forsyningsministeriet udtale en bekymring for, at elmellemhandlere jo kunne rejse ud af landet, hvis man pålagde dem en beskatning. Kan ordføreren komme ind på, om det har været en del af overvejelserne hos Moderaterne, altså at man er bange for udflytning af de her elselskaber, hvis der blev lagt en beskatning på, og at det er en af årsagerne til, at vi ikke har set det endnu?

Kl. 12:48

Den fg. formand (Bjarne Laustsen):

Værsgo til ordføreren.

Kl. 12:48

Mohammad Rona (M):

Det vil jeg selvfølgelig være ærlig omkring og sige, at det da har været en bekymring, og det er jo også noget, vi i Moderaterne vil tage højde for. For det er jo rigtigt nok, at man i princippet kan tage sin bærbare og flytte over på den anden side af grænsen og så køre elhandel derfra. Så mister vi i princippet de milliardindtægter. Så derfor er det også vigtigt for mig at sige, at vi selvfølgelig er med på, i forhold til udvalgsarbejdet, at kigge på en beskatningsmodel.

Kl. 12:49

Den fg. formand (Bjarne Laustsen):

Tak. Så siger vi tak til Moderaternes ordfører, og så skal vi bede Sigurd Agersnap fra SF om at komme herop. Værsgo.

Kl. 12:49

(Ordfører)

Sigurd Agersnap (SF):

Tak for ordet, formand. Efter den russiske invasion i Ukraine er meget ændret. Vi ser anderledes på verden og måske også på os selv som land. Men få steder har ændringerne kunnet aflæses helt så tydeligt som på energimarkedet. Markeder, som er præget af en vis grad af prisstabilitet, har pludselig oplevet store udsving, ikke bare i gaspriserne på grund af den europæiske afkobling fra russisk gas, men også i olie- og elpriser. Og mens man i det danske Folketing havde travlt, måske med valgkamp, og ikke fik gjort noget ved problemerne i efteråret, trådte EU jo til og reagerede ret hurtigt. Med en klar forordning pålagde EU medlemslandene at sikre, at energipriserne ikke stak af, og at vi ikke skulle se folk gå fra hus og hjem, mens store energivirksomheder nød godt af kæmpe overskud.

Det er et EU, som ofte får kritik for at være langsomt og bureaukratisk, men EU skal i hvert fald her have stor ros for at handle hurtigt og resolut. Med det her lovforslag implementerer vi det element i EU’s indsatser mod de stigende priser, som er et loft over elpriserne. Det sikrer et provenu i statskassen på 400 mio. kr., og det er med alle de usikkerheder, der skal tages med i sådan nogle provenuberegninger. Men det har også haft en afdæmpende effekt på prisudviklingen i sig selv. Det har man næsten kunnet aflæse direkte i priserne, efter at forordningen blev vedtaget.

I SF er vi glade for det princip, som lovforslaget indfører, om, at staten er nødt til at sikre forbrugerne på markeder, hvor priserne lige pludselig går amok, at vi er nødt til at dæmpe prisstigningerne, når vi har kriser, så vi undgår, at det går ud over helt almindelige folk, som ikke kan betale regningerne, og at vi også undgår, at små og mellemstore virksomheder må stoppe produktionen på grund af forhøjede elpriser.

Men det her lovforslag retter heller ikke grundlæggende op på den skævhed, som opstod i 2022. Forbrugerne betalte eksorbitant høje priser, og virksomhederne lavede store overskud inden for elbranchen. Lovforslaget gælder først fra 1. december 2022, og hele perioden før, hvor vi så de allerstørste prisstigninger, bliver der således ikke rettet op på. Her har forbrugerne punget ud, og virksomhederne har hevet et overskud hjem. Det kan vi se i de her uger, når regnskaberne begynder at blive offentliggjort.

Selv om lovforslaget grundlæggende er et skridt i den rigtige retning, kan man ikke kigge på det her lovforslag og ikke også være lidt ærgerlig på Danmarks vegne. Vi tog ned til EU med det klare mandat, vedtaget bredt i Folketinget, at forordningen skulle give mulighed for at omfatte mellemhandlere – det var noget, Danmark bragte til bordet – altså folk, som handler med el, og oftest er det især finansielt lignende virksomheder, som handler med el mellem virksomheder. Det er de virksomheder, som vi i de her dage hører om har medarbejderbonusser på flere hundrede millioner kroner, altså bare for en enkelt medarbejder, og som vi må forvente har meget store overskud.

Men det er ikke lykkedes Danmark at implementere det, som vi ellers kæmpede for at forordningen kunne omfatte, altså en model for mellemhandlere. Det ligger ikke i det her lovforslag, og det ærgrer vi os over i SF. Det kan jo godt være rigtigt, at det er svært at definere elhandlere og også underlægge dem et indtægtsloft, men at det skulle være en uoverkommelig opgave, synes jeg er svært at forestille sig, og at der ikke skulle være nogen veje fremad, har jeg endnu sværere ved at forestille mig. Derfor mener vi også, at indsatsen for at omfatte elhandlere af enten indtægtsloftet eller af et solidaritetsbidrag, som er i det næste lovforslag, bør fortsætte, og det står jo også i inflationsaftalen.

Samlet trækker det her lovforslag i den rigtige retning, og derfor er vi i SF positivt indstillet over for det, men vi vil fortsat forfølge en model, som kan sikre, at vi også omfatter de mellemhandlere, som har tjent styrtende på at handle med el. Det er underminerende for retfærdigheden i det her land, når få mennesker kan tjene hundredvis af millioner, mens andre må affinde sig med højere priser i supermarkedet eller på elregningen. Med det skal jeg meddele, at vi er positivt indstillet over for forslaget, men at vi i de videre forhandlinger også vil kigge på ændringsforslag, som kan omfatte elmellemhandlere.

Kl. 12:53

Den fg. formand (Bjarne Laustsen):

Tak. Der er lige et par korte bemærkninger til ordføreren. Først er det hr. Pelle Dragsted fra Enhedslisten. Værsgo.

Kl. 12:53

Pelle Dragsted (EL):

Tak for det, og tak for en rigtig god tale. SF er ligesom os i Enhedslisten lidt fortørnede over, at man ikke får omfattet en af de aktører, som nok har spundet mest guld på de her vanvittige priser, folk har betalt. Vi glæder os jo alle sammen selvfølgelig til at høre ministeren, om der lyttes til det her ønske om at omfatte mellemhandlerne. Men hvis regeringen ikke selv vil ændre på lovudkastet, er SF så indstillet på at være med til at stille et ændringsforslag til loven, som kan omfatte mellemhandlerne?

Kl. 12:54

Den fg. formand (Bjarne Laustsen):

Værsgo til ordføreren.

Kl. 12:54

Sigurd Agersnap (SF):

Ja, det er vi i udgangspunktet indstillet på. Altså, det kan jo både gælde det her lovforslag og det næste, vi behandler, som er solidaritetsbidraget. Jeg kan umiddelbart lettere se det for mig i forhold til solidaritetsbidraget. Men vi mener, at mellemhandlere burde omfattes af den beskatning, som er her, og vi mener også, at man bør kigge på at få det ind i den her lovbehandling.

Kl. 12:54

Den fg. formand (Bjarne Laustsen):

Tak. Der er ikke mere fra hr. Pelle Dragsted. Så er det hr. Anders Kronborg fra Socialdemokratiet.

Kl. 12:54

Anders Kronborg (S):

Tusind tak til SF's ordfører, også for debatten for lidt siden, da jeg selv stod på talerstolen. Nu har SF's ordfører både i spørgsmålet til undertegnede, men også her fra talerstolen nævnt udfordringer omkring de her bonusser i elselskaber. Jeg er selv meget enig med ordføreren i, at bonusser på et trecifret millionbeløb jo lyder – om man så må sige – meget usympatisk, i forhold til at man bare spinder guld på det. Jeg har også noteret mig, at SF har henvendt sig til nogle ministre og bedt dem om at udarbejde et stykke papir. Men et er at henvende sig til ministre, et er nævne det fra talerstolen, et er at stille spørgsmålstegn ved det, men kunne SF ikke folde lidt ud, hvordan man så i givet fald ser en sådan ordning struktureret?

Kl. 12:55

Den fg. formand (Bjarne Laustsen):

Værsgo til ordføreren.

Kl. 12:55

Sigurd Agersnap (SF):

Jo, og det er ikke sikkert, at jeg kan gøre det fuldkomment her fra talerstolen. Men altså, man har jo tidligere set bonuslofter indført, bl.a. i finanssektoren efter finanskrisen, og det mener vi egentlig man bør lade sig inspirere af. Når vi har så store bonusser i nogle energiselskaber, er det noget, vi mener at man bør sætte ind over for og sætte en begrænsning på meget konkret lovgivningsmæssigt og sige: Så høje bonusser skal der ikke være mulighed for. Grunden til, at jeg bringer det op i forhold til det her lovforslag, er jo, at det viser nogle meget, meget store overskud, og at nogle få medarbejdere genererer de her meget store overskud. Når vi kigger på de her mellemhandlere, er det jo ikke virksomheder med mange medarbejdere og store overskud. Det er jo virksomheder med meget store overskud til meget få medarbejdere, og det er det, bonusordningerne også er udtryk for. Men jeg deler ambitionen om et loft.

Kl. 12:56

Den fg. formand (Bjarne Laustsen):

Værsgo til hr. Anders Kronborg.

Kl. 12:56

Anders Kronborg (S):

Tusind tak for det svar. Nu spurgte hr. Pelle Dragsted ordføreren før, om ordføreren ville være med til at støtte nogle ændringsforslag i udvalget. Og så kunne jeg godt tænke mig at spørge ordføreren om noget. For ordføreren bekræfter jo, at det er et forholdsvis omfattende lovarbejde, der skal gennemtænkes, hvis vi skal sætte ind i forhold til de bonusser. Så jeg vil bare høre ordføreren, om det måske ikke er lidt en kastevind at bringe det sammen med det her lovforslag, og om ordføreren vil bekræfte, at det i hvert fald ikke er de ændringsforslag, som ordføreren vil have ind i lige nøjagtig det her specifikke lovforslag, som vi behandler her i dag.

Kl. 12:57

Den fg. formand (Bjarne Laustsen):

Værsgo til ordføreren.

Kl. 12:57

Sigurd Agersnap (SF):

Jo, det tror jeg er rigtigt. Det er svært at forestille sig, at vi kan komme med et ændringsforslag, som konkret kan omfatte bonusordninger. Jeg kan blive klogere undervejs, men jeg tror, at det, vi skal have ind i det her lovforslag, og som vi vil arbejde med et ændringsforslag om, simpelt hen er et loft over profitterne eller en beskatning af de profitter, vi har haft i energihandlerne. Og grunden til, at jeg bringer bonusordningerne ind i det, er jo netop, at det viser de meget store profitter, ikke at vi nødvendigvis kan begrænse det med det her forslag.

Kl. 12:57

Den fg. formand (Bjarne Laustsen):

Så siger vi tak til SF's ordfører og skal give ordet videre til hr. Hans Kristian Skibby fra Danmarksdemokraterne, som er klar lige her. Værsgo.

Kl. 12:57

(Ordfører)

Hans Kristian Skibby (DD):

Tak. Lovforslaget her har jo, som flere har sagt tidligere, til formål at supplere og gennemføre bestemmelserne om et obligatorisk loft over markedsindtægter på 180 euro pr. megawatt for produceret elektricitet i perioden fra den 1. december 2022 og indtil udgangen af juni i år. Det er selvfølgelig en opfølgning i forhold til nødindgrebsforordningen og implementeringen af artikel 6-8 om et obligatorisk og midlertidigt loft over indtægterne for de her typer af elektricitetsproducenter, og det er jo nogle ting, som vi i Danmarksdemokraterne naturligvis godt kan tilslutte os. Vi synes netop, at ordet nødvendighedsindgrebsforordningen, om end det er et meget langt, indviklet og snørklet ord, så i hvert fald indeholder ordet nødvendigt, og det er jo også nødvendigt i forhold til de delelementer, der er præciseret i det her fremsatte lovforslag.

Der, hvor man måske så kan hælde lidt malurt i bægret, er jo i forhold til, hvorvidt vi er i det, der hedder rettidig omhu. Flere ordførere har været inde på tidsperspektiverne i det, og jeg medgiver så sandelig også, at det er brandærgerligt, at man kun kommer i mål med et maks. over priserne fra den 1. december 2022 og ikke på de mange måneder før, hvor vi vitterlig kunne se, at energipriserne eksploderede, så hr. og fru Danmark og ikke mindst deres børn, der sad og brugte strøm på PlayStation, nærmest kunne høre taxameteret tikke, og månedslønnen allerede var væk den 20. i hver måned med de afgifter, der var, ikke mindst også på fjernvarme eller på andre typer naturgas.

Så alt i alt er det her et godt lovforslag, men det er ikke et lovforslag, der efter Danmarksdemokraternes vurdering tilnærmelsesvis når i mål med alle de udfordringer og alle de problematikker, som netop energisektoren har vist hele Europa og hele verden, havde jeg nær sagt, i forhold til markedskræfterne og den del, som ikke er så heldig, når tingene går galt og der også opstår krig og ufred i vores egen baghave. Så sådan er det. Men rettidig omhu ville det jo have været, hvis vi havde været hurtigere på aftrækkeren og havde kunnet gennemføre det med en hurtigere tidshorisont.

Så er der jo flere ordførere, der har været inde at tale om det her med bonusser og fortjenester, som i mange henseender ligger hos andre end producenterne. De ligger hos mellemhandlere, de ligger hos virksomheder, der har haft leverandørkontrakter, som har været markedsbestemte – mange af dem har været prisfastsatte for en given periode – og det er der nogle der har lukreret på, fordi de måske havde en periode, hvor de havde låste priser på både salg og levering, og andre har så haft variable priser, og de har så måttet betale ved kasse et. Så det har været meget vanskeligt, men det ændrer jo ikke på, at vi i Danmarksdemokraterne virkelig også synes, at det ville være på sin plads, hvis vi kunne komme i mål med en model, hvor man kommer efter alle de mange endnu højere fortjenester end de her 400 mio., der ligger som et muligt provenu.

I forbindelse med L 68, som vi behandler her, ligger der jo langt, langt flere penge hos forskellige mellemhandlere og andre af mere eller mindre tvivlsom karakter, der har lukreret på andres ulykke. Det vil Danmarksdemokraterne gerne være med til at se på, og det er selvfølgelig også der, hvor vi håber at regeringen og ikke mindst også skatteministeren vil være behjælpelig med, at vi får kigget på, hvad det egentlig er for nogle lovmæssige initiativer, der kan komme. Er der nogle steder, hvor man kan gøre det? Jeg er helt med på, at det her med at lave love med tilbagevirkende kraft osv., er meget svært i et demokrati, men vi må trods alt kunne få et øjebliksbillede af, hvilke alternative vi må kunne få.

Så vil jeg gerne sige, at hvis man kigger på de høringssvar, der er kommet til L 68, så er der jo bl.a. kommet et fra Dansk Erhverv, og det er jo ikke, fordi jeg skal være deres talerør som sådan, men jeg synes, at når der kommer nogle indspark, og det egentlig er meget på sin plads, så skal vi som politikere også turde favne dem og tage dem. Det, de spørger til, er jo netop det her med den fremadrettede brug af ekstraordinær beskatning, der indføres ligesom sådan en form for ad hoc-beskatning. Det medfører jo noget usikkerhed, og det gør også, at mange af de virksomheder, der investerer i vedvarende energi og andre tiltag, både ud fra det at tjene penge, men også ud fra det at gøre produktiviteten bedre eller gøre driftsomkostningerne i deres egen virksomhed mindre, måske føler sig lidt på usikker grund. Der vil jeg bare gerne have skatteministeren til at betrygge os alle sammen i, at de her virksomheder ikke skal straffes for at investere i vedvarende energi, men at de faktisk skal understøttes og hjælpes. Det er i hvert fald den tilgang, vi har til det i Danmarksdemokraterne.

Men umiddelbart er vi meget positive over for det her lovforslag, og vi vil støtte det.

Kl. 13:02

Den fg. formand (Bjarne Laustsen):

Tak. Så er der par korte bemærkninger. Det er først hr. Pelle Dragsted fra Enhedslisten. Værsgo.

Kl. 13:02

Pelle Dragsted (EL):

Tak for det. Normalt kan man ikke lovgive med tilbagevirkende kraft, men i det her tilfælde er der jo tale om et EU-direktiv med direkte virkning, som gør, at vi faktisk kan beskatte for hele 2022, hvor de allerstørste profitter jo er optjent.

I forhold til den her bekymring for investeringer tror jeg det er meget vigtigt, at den forskning, der ligger omkring windfall taxes, ret entydigt viser, at beskatningen ikke påvirker investeringsadfærden, og det har vi også fået et klart svar på fra Skatteministeriet. Det skyldes formentlig, hvad der sker efter beskatning af de meget store overnormale profitter. Lad os se f.eks. på den britiske beskatning. De har jo lagt en skat på 25 pct. på den overnormale profit. Det vil sige, at 75 pct. af den profit, der ligger ud over normalforrentningen, får branchen altså stadig væk lov til at beholde. Det må siges at være en relativt god businesscase.

Kl. 13:03

Den fg. formand (Bjarne Laustsen):

Værsgo til ordføreren.

Kl. 13:03

Hans Kristian Skibby (DD):

Spørgeren har jo ret i, at den her lov har direkte virkning i medlemsstaterne, og det betyder også, at der ikke som sådan skal gennemføres noget i national ret. Så den del af det er jo fuldstændig rigtig, som hr. Pelle Dragsted også skitserer det. Men jeg synes bare ikke, at det ændrer på, at vi med det her lovforslag også kigger lidt på, hvad vi kunne have gjort, og hvad vi kan gøre, i forhold til hvad der er sket før den 1. december 2022, og det er sådan set bare den dagsorden, jeg ønsker at få ind. Det andet ser jeg mere som en kommentar fra ordføreren.

Kl. 13:04

Den fg. formand (Bjarne Laustsen):

Værsgo, spørgeren.

Kl. 13:04

Pelle Dragsted (EL):

Nu er der jo forhandlinger om det her elmarkedsdirektiv i EU, som måske kan føre til nogle forbedringer fremadrettet, så vi ikke havner i samme situation igen; det kan man i hvert fald håbe på.

Afslutningsvis vil jeg sige lidt i forlængelse af det her, at en af de ting, vi har drøftet i dag, jo er muligheden for, om de her elhandelsselskaber, som ikke er omfattet af det her lovforslag, måske kunne omfattes af det næste lovforslag, vi behandler, nemlig om skat på overnormal profit – jeg tror, de har kaldt det solidaritetsbidrag nede i EU; det må de også gerne kalde det – som jo netop er tilbagevirkende for hele 2022. Er det noget, Danmarksdemokraterne vil være villige til at kigge på?

Kl. 13:05

Den fg. formand (Bjarne Laustsen):

Værsgo til ordføreren.

Kl. 13:05

Hans Kristian Skibby (DD):

I Danmarksdemokraterne er vi sådan set villige til at kigge på alle gode løsninger, som kan gøre det bedre, både i forhold til forbrugersikkerheden i Danmark, og i forhold til at vi har en sikker hånd, så vores energipriser for forbrugerne ikke kører op og ned med samme fart som en galophest. Der har vi behov for noget kontinuitet, og det får vi selvfølgelig så vidt muligt bedst, ved at vi får ministeren og regeringen til at tydeliggøre, hvad vi har af muligheder. Jeg ved godt, at vi har en lægmandsfunktion som folkevalgte og også som opposition, hvilket vi jo deler med hr. Pelle Dragsted, og sådan er vilkårene, men det betyder selvfølgelig også, at vi skal bede om at få ting besvaret hos ministeren, og så vil vi tage det derfra.

Kl. 13:05

Den fg. formand (Bjarne Laustsen):

Tak. Så er det hr. Sigurd Agersnap fra SF for en kort bemærkning.

Kl. 13:05

Sigurd Agersnap (SF):

Det er jo sådan med kriser, at de er svære at forudse. Hvis de var lettere at forudsige, kunne vi jo forberede os og altid undgå lovgivning med tilbagevirkende kraft. Men når man snakker om at beskatte overnormale profitter, der er kommet som følge af en krise, må det nødvendigvis være med tilbagevirkende kraft, ellers kan man jo ikke gennemføre den model, vi har her.

Så jeg skal bare forstå den bekymring, som ordføreren udtrykker, og som Dansk Erhverv også udtrykker, om, at man ikke vil have ad hoc-beskatning med tilbagevirkende kraft. Det umuliggør jo sådan nogle initiativer her både nu, men også i fremtiden. Så hvad mener Danmarksdemokraterne egentlig: Bør man beskatte overnormale profitter efter pludseligt opståede kriser, eller bør man helt afstå fra at have sådan en form for beskatning?

Kl. 13:06

Den fg. formand (Bjarne Laustsen):

Værsgo til ordføreren.

Kl. 13:06

Hans Kristian Skibby (DD):

Jamen vi har egentlig ikke noget imod, at man beskatter det særligt. Det er sådan set ikke det, der er vores ærinde i forhold til det her. Det, der har været en bekymring, er, hvad der er foregået rent prisdannelsesmæssigt og fortjenstemæssigt før den 1. december 2022, og det er jo der, hvor jeg siger jeg gerne vil have, at vi måske kunne have gjort mere. Og så er der alle de her spørgsmål og kommentarer, som selvfølgelig vil komme, i forhold til hvad man kan gøre fremadrettet og hvad man kan gøre baglæns, og der er det en balancegang at finde en model for det, for vi kan jo ikke gå ind alle mulige mærkelige steder og lave lovgivning med tilbagevirkende kraft. Der vil være nogle meget klart definerede begrænsninger i forhold til det.

Kl. 13:07

Den fg. formand (Bjarne Laustsen):

Værsgo til spørgeren.

Kl. 13:07

Sigurd Agersnap (SF):

Det vil jeg bare kvittere for. Det synes jeg er en god uddybning. Vi vil også gerne kigge på en model, så man i fremtiden kan identificere, hvornår der er en overnormal profit, der lige pludselig er opstået. Man har jo en definition af overnormal profit både i Europa-Kommissionen og i Finansministeriet. Dem kan man tage udgangspunkt i. Men jeg synes, det er interessant, hvis Danmarksdemokraterne også vil være med til fremadrettet at lave det arbejde med, hvornår der er overnormal profit, og hvornår man kan beskatte den.

Kl. 13:07

Den fg. formand (Bjarne Laustsen):

Værsgo til ordføreren.

Kl. 13:07

Hans Kristian Skibby (DD):

Det er vi egentlig meget fleksible over for, i forhold til at vi jo kigger lidt på det virkelighedsbillede, vi har i dag. Vi skal jo lave lovgivning for almindelige mennesker, og dem er der heldigvis så at sige 100 pct. af i Danmark – sådan er det jo – og det betyder også, at hvis man kigger sådan lidt med de historiske briller på, hvordan vi tidligere havde gullaschbaroner under første verdenskrig osv., hvor der var folk, der tjente på andres ulykke, kan man se, at vi altså har fået en ny type nu, altså de her energibaroner, hvoraf nogle både direkte og indirekte har stukket ganske store milliard- og millionbeløb ned i deres egne baglommer. De ting tror jeg at selv ret mange liberale her i Folketinget godt kan nikke genkendende til altså er en uskik, og det vil vi gerne være med til at gøre noget ved. Så det er ikke, fordi jeg ikke stadig væk er borgerlig, hvis det er det, den gode hr. Sigurd Agersnap spørger til.

Kl. 13:08

Den fg. formand (Bjarne Laustsen):

Tak til Danmarksdemokraternes ordfører. Så skal vi byde velkommen til hr. Steffen W. Frølund fra Liberal Alliance som ordfører. Værsgo.

Kl. 13:08

(Ordfører)

Steffen W. Frølund (LA):

Tak for det, formand. Jeg starter lige med en slurk vand. Jeg blev faktisk ret opløftet af den debat, vi havde til lovforslaget før, hvor vi kunne pingponge lidt om forskellige politiske filosoffer. Rousseau, Montesquieu og Fukuyama blev nævnt, og nu er mine medsammensvorne i den debat, hr. Jan E. Jørgensen og skatteministeren, desværre lige forsvundet fra salen et kort øjeblik, men det vil jeg bare kvittere for. Så jeg skyndte mig ned og prøvede febrilsk at google, hvor min ideologiske underpinning egentlig kom fra til det forslag, vi skulle have her. Det blev så Adam Smith, og det synes jeg alligevel var lidt for stereotypt, så jeg tror lige, at jeg hurtigt trækker den tilbage igen. Det behøver jeg ikke at sætte præcedens for.

Vi tror ikke på, at stater fra centralt hold skal sætte eller diktere priser, heller ikke lofter eller bunde. Det ender med at skabe mangel på markedet, hvis udbud og efterspørgsel ikke kan cleares naturligt og finde sit ekvilibrium. At det forholder sig sådan, bliver jo også erkendt i selve lovforslaget, hvor der bliver undtaget en lang række aktører med henvisning til netop forsyningssikkerhed, som der jo må siges at være mangel på. Det står der endda. Det kunne være brownouts eller blackouts, som det hedder på nydansk.

Noget helt andet er selvfølgelig også, at det praktiske behov for og intentionen bag hele det her lovforslag og forordningen fra EU har forskubbet sig ret kraftigt på det seneste – fra meget, meget forhøjede priser i kortere perioder til et mere normalt prisbillede igen. Inden jeg skulle på talerstolen, kiggede jeg faktisk lige på prisudviklingen, og i perioden fra den 1. december til nu her, hvor vi er i dag, har der faktisk kun været 4 dage, hvor vi har skullet slås med priser over det loft, som vi diskuterer. Så man kan egentlig også lidt spørge, hvor meget vi i virkeligheden står og diskuterer slag i luften her.

LA stemmer nej til lovforslaget.

Kl. 13:10

Den fg. formand (Bjarne Laustsen):

Tak til ordføreren. Der er ikke nogen korte bemærkninger ... Jo, der nåede hr. Pelle Dragsted lige at komme med. Værsgo.

Kl. 13:10

Pelle Dragsted (EL):

Jeg nævnte det også over for hr. Jan E. Jørgensen. Nu siger ordføreren, at ordføreren altid er imod priskontrol, og jeg synes som sagt, at debatten nogle gange bliver lidt sort-hvid. Jeg spørger bare lige for at forstå det: Er LA f.eks. også imod, at vi har en priskontrol på de roamingpriser, vi betaler, når vi rejser rundt i Europa? Er man imod, at vi har nogen form for huslejeregulering? Er man imod, at vi har en regulering på årlige omkostninger på kviklån? Er man imod, at vi har en regulering af de priser, der må være for kreditkortindehavere? Er det bare sådan helt generelt, at man er imod det? Er man også imod det de steder, hvor der er konstateret konkurrenceudfordringer, og de steder, hvor der er konstateret problemer, hvor markedet, om man så må sige, ikke fungerer? For det er en meget vidtgående tolkning af det.

Ja, jeg når ikke at spørge om mere. Nu efterspurgte ordføreren selv lidt mere principielle diskussioner.

Kl. 13:11

Den fg. formand (Bjarne Laustsen):

Værsgo til ordføreren.

Kl. 13:11

Steffen W. Frølund (LA):

Tak for at løfte den principielle diskussion; det synes jeg er interessant. Jeg tror, at Liberal Alliance står meget tæt på det, som Venstres ordfører udtalte før: at det selvfølgelig ikke er fuldstændig sort-hvidt. Der er områder, hvor det giver mere mening end andre, og her er vi ovre i et område, hvor vi ikke synes det giver nær så meget mening som på andre områder. På huslejeområdet tror jeg godt vi kunne have en længere diskussion om, hvorvidt det egentlig ikke også fører til mangel på det marked. Så nogle af de principper, der ligger bag, fastholder vi og står på mål for.

Kl. 13:12

Den fg. formand (Bjarne Laustsen):

Tak. Spørgeren.

Kl. 13:12

Pelle Dragsted (EL):

Tak for det. Den debat må vi fortsætte; den er der mange, også økonomiske, faglige, holdninger til.

Mit næste spørgsmål gik så på det, som vi har drøftet i dag, nemlig de her mellemhandlere, og hvor LA står i forhold til det. Formålet med den her lovgivning er, at man prøver at følge de penge, der ligesom er svuppet op af lommerne på danskerne, som har betalt langt, langt ud over produktionsomkostningerne, og vi ved jo, at mange af de penge, i hvert fald fra europæiske forbrugeres lommer, er landet hos de her mellemhandlere. Er det ikke et problem, når vi så vedtager den her lov, at den ikke får hevet de penge op og proppet tilbage i borgernes lommer? Skal det være dyrt at være dansker?

Kl. 13:12

Den fg. formand (Bjarne Laustsen):

Værsgo til ordføreren.

Kl. 13:12

Steffen W. Frølund (LA):

Vi synes bestemt ikke, at det skal være dyrt at være dansker. Vi synes f.eks. ikke, at man skal have så gennemreguleret et energisystem, at vi med en relativt lille påvirkning af vores energisystem kan ende med at få meget, meget store udsving i priserne. Så vi vil meget gerne kigge på, hvordan man kan reformere det marked, så priserne dannes, sådan at det netop kan være billigere for danskerne.

Så deler jeg også det, som jeg mener Moderaternes ordfører anførte: at mellemhandlere har meget, meget nemt ved at kunne transportere sig selv og deres forretning hen over grænser. Så der vil også være en helt konkret problemstilling, i forhold til hvordan man overhovedet beskatter det.

Kl. 13:13

Den fg. formand (Bjarne Laustsen):

Tak. Så er det hr. Sigurd Agersnap fra SF. Værsgo.

Kl. 13:13

Sigurd Agersnap (SF):

Tak for det. Nu nåede ordføreren næsten at citere Adam Smith, men tog sig selv i det på forhånd. Jeg synes jo i hvert fald, der ligger en interessant debat i det her med overnormale profitter. Hvis man kigger på nogle af de gamle økonomiske teoretikere, også fra Adam Smiths tid, er der jo et princip om, at en overnormal profit i en sektor godt kan beskattes strukturelt. Hvad er LA's holdning til det? Mener man, at der kan findes overnormale profitter i bestemte brancher, måske også i bestemte situationer, og vil man gerne kigge på det for at effektivisere markedet?

Kl. 13:14

Den fg. formand (Bjarne Laustsen):

Værsgo til ordføreren.

Kl. 13:14

Steffen W. Frølund (LA):

Tak for et godt spørgsmål. Og hvor er jeg glad for, at de her filosofiske vinkler kan komme ind i det her. Det synes jeg bare højner debatkvaliteten rigtig meget.

Når det overhovedet er nødvendigt at snakke om det her, er det jo, fordi der er opstået nogle ubalancer i nogle regulerede markeder, som vi så prøver at løse. Jeg tror, at den liberale tilgang til det her er, at vi skal prøve at lade være med at lave de her ulykker i første omgang. Jeg tror, at det, vi diskuterer nu, er, hvordan man er den bedste redningsmand ved en ulykke, vi kunne have undgået at skabe, og som i vores øjne er politisk skabt.

Kl. 13:14

Den fg. formand (Bjarne Laustsen):

Tak. Værsgo til spørgeren.

Kl. 13:14

Sigurd Agersnap (SF):

Så kan man jo ikke undgå at gøre det konkret i det her tilfælde, for det er netop en ulykke, som vi ikke har skabt, men som er skabt i Ukraine, fordi Putin og Rusland invaderede Ukraine. Derfor mener jeg også, at der kan opstå ubalancer på markederne, som ikke kun skyldes i hvert fald danske politikeres handlinger. Hvad mener Liberal Alliance? Kan man gå ind at kigge på og rette op på de ubalancer?

Kl. 13:14

Den fg. formand (Bjarne Laustsen):

Værsgo til ordføreren.

Kl. 13:14

Steffen W. Frølund (LA):

Jeg anerkender til fulde, at krigen i Ukraine og dermed også Putin har en stor del af ansvaret, men det har de politiske beslutninger om pengeprintning og inflation også. Det har de politiske beslutninger, hvor man har skabt et energisystem, som er gennemreguleret og meget lidt frit, også. Så det er på balancen, vi tænker vi kunne have haft en meget mindre ulykke, hvis vi havde ført en lidt mere liberal politik.

Kl. 13:15

Den fg. formand (Bjarne Laustsen):

Tak til Liberal Alliances ordfører. Så kan vi gå videre i ordførerrækken. Hr. Rasmus Jarlov er ikke til stede, så vi går videre til Enhedslisten. Fru Trine Pertou Mach som ordfører, værsgo.

Kl. 13:15

(Ordfører)

Trine Pertou Mach (EL):

Tak for det. Jeg sad jo desperat på min plads og forsøgte at afgrænse, hvilken ideologisk ledestjerne jeg skulle trække op af hatten nu her. Jeg har et par stykker, men jeg fandt ud af, at den, der er min ledestjerne i den her diskussion, i virkeligheden er min far. For da jeg var barn, lærte han mig, at man altid skulle huske, når man traf en beslutning, hvem det var, man holdt med, og at de valg, man træffer, altid også er et fravalg af noget andet. Og det gælder i virkeligheden også i forhold til den holdning, vi har til den måde, som den her EU-forordning omkring indtægtsloftet bliver foreslået implementeret på i en dansk sammenhæng. For det er jo det, det er. Det er et lovforslag, som skal implementere en EU-forordning, og den danske regering har valgt at fremlægge en absolut minimumsversion af den implementering.

Vi er i en helt ekstraordinær tid. Uligheden er ved at stikke af, og det er den bl.a., fordi man ikke vælger at træffe de rigtige politiske beslutninger. Der er en række selskaber, som har kunnet øge deres indtjening fuldstændig vanvittigt, ikke fordi de er blevet bedre til at drive forretning, men fordi de er heldige at stå i nogle gunstige omstændigheder lige præcis for deres erhverv. På den anden side står der tusinder af ganske almindelige borgere i Danmark, i Europa og i resten af verden og må konstatere, at de har virkelig svært ved at betale deres regninger. Der er lejere, som er nødt til at flygte fra deres lejligheder i løbet af natten, fordi de simpelt hen ikke har råd til at betale deres husleje. De aner ikke, hvordan de skal finde pengene, og så stikker de af. Der er borgere, som er afhængige af medicin, og som ikke længere har råd til at betale deres medicinregninger, i hvert fald ikke hvis de også skal kunne købe mad til deres børn, betale deres varmeregninger eller betale deres husleje. Og så er der atter andre, som ikke har råd til mad eller ikke har råd til ordentlig mad, og for nogle borgere er der rent faktisk et sammenfald mellem alle de her ting. Og ingen af de her borgere er ansvarlige for årsagen til, at de står i så stram en økonomisk situation.

I forbindelse med finanslovsdebatten må vi også konstatere, at der er truffet et politisk valg, der drejer sig om, at man fra regeringens side ikke ønsker at hjælpe de virkelig trængte kommuner, som også står og overvejer, om de skal lave velfærdsnedskæringer – ja, faktisk overvejer de det nok ikke; de er tvunget til det på grund af den måde, som økonomien ser ud på.

Så vi er helt klart i en helt ekstraordinær tid, hvor uligheden vil stikke af, hvis ikke man handler politisk på det. Derfor er det fair og derfor er det nødvendigt med politisk handling, også når det gælder de høje prisstigninger på energi. Og det mener regeringspartierne jo heldigvis også, både før valget, men også i dag. Desværre er forslaget, der ligger foran os, og som er det, vi diskuterer, en meget vag udgave af, hvad man rent faktisk ville kunne politisk, hvis man havde den politiske vilje til det. Det er rigtig ærgerligt, at regeringen ikke vælger at gå længere for at beskatte de meget store overskud, som er tilvejebragt i hele energisektoren i 2022. Og det er jo bedst eksemplificeret ved det, som vi har diskuteret så meget indtil nu, nemlig mellemhandlerne, som har tjent styrtende. Nogle har ovenikøbet haft nogle virkelig høje bonusser. Men de er ikke omfattet af det lovforslag, vi diskuterer lige nu, altså mellemhandlerne – faktisk heller ikke bonusserne, som min kollega hr. Sigurd Agersnap har været inde på.

Det er absurd. Og det er meget svært at forstå, hvorfor det ikke har været muligt for ministeriet at finde en model, som kan afgrænse mellemhandlerne. Og når man dykker ned i høringssvarene – det har jeg nemlig også gjort – vil man bl.a. kunne se, at fagbevægelsen præcis påpeger, at det er forunderligt, at man ikke også er i stand til at fange mellemhandlerne med det her lovforslag. Fagbevægelsen påpeger også, at de overskud, der er i elsektoren, må forventes at være markant usædvanlige og ekstraordinære, og at det derfor også kan retfærdiggøres, at man laver lovgivning, som er anderledes end det, vi gør i almindelig tid, hvor vi kan forudsige, hvordan udviklingen ser ud. Så derfor er det nødvendigt med et indgreb i en begrænset periode, også noget, der kan være det, man normalvis ville kalde med tilbagevirkende kraft.

Hvis man kigger på, hvad andre lande har gjort, må man konstatere, at mange andre lande i Europa har valgt at gå længere i deres implementering af indtægtsloftet. Så det er altså et politisk valg, at man fra dansk side vælger at gå til det, man gør, med det konkrete lovforslag.

Vi kommer i Enhedslisten til at støtte det her forslag. Vi synes, det er rigtig vigtigt. Ud over at vi er tvunget til det, fordi det er en EU-forordning, synes vi også, det er rigtigt at gøre det, og vi kommer til at bakke op om det forslag, der ligger. Men det er et politisk valg at gøre det i en minimal version, og vi kommer til at bruge kræfterne i udvalgsarbejdet på at få strammet forslaget op, så det politiske valg kommer til at favne noget mere af det, der reelt er mulighed for med den forordning, der ligger. Tak.

Kl. 13:20

Den fg. formand (Bjarne Laustsen):

Tak. Der er en kort bemærkning fra hr. Anders Kronborg. Han afstår. Så er der ikke flere korte bemærkninger til Enhedslistens ordfører. Vi kan gå videre i ordførerrækken, og fru Samira Nawa er ikke til stede, og derfor kan jeg gå videre til Dansk Folkepartis hr. Alex Ahrendtsen. Værsgo.

Kl. 13:21

(Ordfører)

Alex Ahrendtsen (DF):

Tak, formand. Lovforslagets hensigt er jo, som andre også har påpeget, at supplere og gennemføre bestemmelser om et loft over markedsindtægter for elektricitet i perioden fra december 2022 til den 30. juni 2023, og man foreslår ganske enkelt, at elproducenterne angiver deres markedsindtægter over indtægtsloftet to gange fordelt over perioden, og at de så opgør dem på månedsbasis. Derudover foreslår man også at forhøje indtægtsloftet for produktionsanlæg og undtage en række produktionsanlæg af hensyn til forsyningssikkerhed og administrerbarhed. Så er der også en lille del administration mellem skatteforvaltningen og Klima-, Energi- og Forsyningsministeriet, der giver et lille provenu på 400 mio. kr.

I Dansk Folkeparti støtter vi at lægge et loft over overnormale profitter, som energiselskaber har tjent i løbet af den seneste tid. Vi mener, at pengene bør føres tilbage til danskerne, så de får en hjælpende hånd igennem den høje inflation, der især har betydet ekstraordinært store elregninger, og vi kan på den baggrund støtte lovforslaget.

Kl. 13:22

Første næstformand (Leif Lahn Jensen):

Tak. Der er indtil videre et enkelt ønske om en kort bemærkning til ordføreren fra hr. Sigurd Agersnap fra SF. Værsgo.

Kl. 13:22

Sigurd Agersnap (SF):

Jeg er jo glad for at høre, at Dansk Folkeparti også er glade for det her lovforslag og det her princip. Derfor vil jeg bare høre Dansk Folkeparti, om man ikke også er glad for, at EU har taget det her initiativ. Det er jo netop et sted, hvor det er godt med overnationale beslutninger, sådan at man ikke har det her problem med, at virksomheder flytter ud af landet, og de har handlet ret resolut.

Så jeg vil bare høre ordføreren, om det her var også en af de situationer, hvor man kunne få Dansk Folkeparti til at rose EU-indsatser.

Kl. 13:23

Første næstformand (Leif Lahn Jensen):

Ordføreren.

Kl. 13:23

Alex Ahrendtsen (DF):

Blind høne finder også korn.

Kl. 13:23

Første næstformand (Leif Lahn Jensen):

Der er ikke flere spørgsmål. Vi siger tak til ordføreren. Den næste på talerstolen er skatteministeren. Velkommen.

Kl. 13:23

Skatteministeren (Jeppe Bruus):

Tak for det. Hvis det var en reference, hr. Alex Ahrendtsen havde til sig selv, så vil jeg nu sige at der ikke er nogen grund til at sætte sit lys under en skæppe.

Jeg vil gerne takke for modtagelsen og debatten i dag omkring det her lovforslag. Vi behandler jo to lovforslag, der gennemfører forordningen om et nødindgreb for at imødegå høje energipriser. Formålene med forordningen er at afbøde virkningerne af de høje energipriser og undgå langvarige økonomiske skadevirkninger af den energikrise, som bl.a. situationen i Ukraine har medført. Derfor skal det provenu, der kommer fra indtægtsloftet, også bruges til at kompensere de borgere og virksomheder, som er ramt af de fortsat høje priser. Provenuet kommer til at finansiere de gode initiativer, der jo indgår i den aftale om inflationshjælp, som regeringen og aftalepartierne blev enige om.

Konkret betyder forordningen, at elproducenter skal indbetale den del af deres indtægter, der overstiger 180 euro pr. MWh. Det gælder for elektricitet, som produceres fra og med den 1. december 2022 til og med den 30. juni 2023. Den del ligger fast fra EU's side.

Derudover giver forordningen medlemsstaterne et vist spillerum til at supplere og gennemføre indtægtsloftet, og det er netop, hvad det aktuelle lovforslag skal. Der findes i dag ikke et indtægtsloft eller en tilsvarende regulering for elproducenterne. I den model, regeringen foreslår, er der derfor lagt vægt på, at indtægtsloftet skal kunne implementeres inden for relativt kort tid, og at det skal være til at administrere både for virksomheder og for myndigheder. Samtidig skal indtægtsloftet implementeres under hensyntagen til forsyningssikkerheden.

Med lovforslaget skal elproducenter angive de af deres indtægter, der overstiger indtægtsloftet, og indbetale 90 pct. af dem til staten. Ved opgørelsen af indtægtsloftet skal der tages hensyn til prissikringsaftaler, og for de producenter, der indgår i en koncern, skal angivelse af indtægter over indtægtsloftet først ske ved første salg ud af koncernen.

Lovforslaget indfører desuden et forhøjet indtægtsloft for anlæg, der producerer elektricitet fra faste biomassebrændsler og olieprodukter.

Endelig undtager lovforslaget visse produktionsanlæg fra ordningen. Det sker af hensyn til administrerbarhed og forsyningssikkerhed. Kommissionen vil senest i slutningen af april 2023, altså i år, tage stilling til, om indtægtsloftet skal forlænges, og regeringen følger naturligvis det arbejde.

Afslutningsvis er det værd at bemærke, at forordningen også giver mulighed for at begrænse uafhængige mellemhandleres profit over det normale. Det er ingen hemmelighed, at jeg meget gerne havde set, at vi også havde en beskatningsmodel, vi kunne bruge over for denne gruppe, som jo må siges netop at have opnået en profit over det normale, hvilket debatten i dag også afspejler. Derfor har jeg også sat Skatteministeriet til at se på mulige modeller for at øge beskatningen af elmellemhandlere, så det kan anvendes, hvis vi igen står i en lignende situation.

Jeg vil gerne sige tak for ordet, og jeg ser frem til de spørgsmål, jeg næsten kan fornemme er der.

Kl. 13:26

Første næstformand (Leif Lahn Jensen):

Jeg kan bekræfte, at der i hvert fald er et par bemærkninger. Den første er til hr. Sigurd Agersnap. Værsgo.

Kl. 13:26

Sigurd Agersnap (SF):

Jeg er jo glad for at høre, at ministeren igen bekræfter det her med, at man vil arbejde videre med mellemhandlerne, og det har jeg noteret mig med glæde ministeren også har sagt i pressen. Det, jeg gerne vil høre om, er tidshorisonten for det arbejde. Nu siger ministeren, at det kommer til at være ved fremtidige situationer, og at det ikke vil være i den her situation, men hvad er tidshorisonten for det arbejde? Derudover vil jeg også gerne spørge ministeren om, hvordan det kan være, at man i Skatteministeriet ikke er lykkedes med at få en model i den her omgang.

Kl. 13:27

Første næstformand (Leif Lahn Jensen):

Ministeren.

Kl. 13:27

Skatteministeren (Jeppe Bruus):

Jeg havde gerne set, vi havde en model, og jeg vil endda også gå så langt som til at sige, at jeg faktisk var rimelig frustreret over, at vi ikke havde en model. Forordningen åbner for en mulighed, men anviser ikke en konkret model, og mig bekendt er der ikke andre lande, der har en konkret model i spil specifikt i forhold til mellemhandlerne. Og noget af det, jeg er blevet forklaret, er, at det er svært at afgrænse den her gruppe, for vi kan jo godt stå og sige mellemhandlere, men det kan i virkeligheden være en kategori, der spænder over mange forskellige typer af virksomheder – nogle internt i en koncern, andre små og andre igen store.

Hvad er så tidshorisonten for at lave en model? Det mener jeg sådan set vi skal gøre, og tidshorisonten er, at vi har en model inden sommer, så vi, hvis vi står i den her situation en gang til, ikke bare kan gå til Kommissionen og sige, at vi sådan set gerne vil have muligheden, men at vi faktisk også har en konkret model, vi kan bringe i anvendelse. Og så må man jo træffe en politisk beslutning på det tidspunkt, hvis den her mulighed opstår, i forhold til om vi så skal gøre det. Så det er tidshorisonten i det.

Kl. 13:28

Første næstformand (Leif Lahn Jensen):

Spørgeren.

Kl. 13:28

Sigurd Agersnap (SF):

Man kan jo være meget bekymret for, om man fik omfattet for mange af en model, men man kunne også anlægge det princip i Skatteministeriet, at det var okay, at man fik for mange med, fordi det, man beskattede, var overnormal profit, og dem, der ikke havde overnormal profit, ville jo så ikke opleve en beskatning. Derfor vil jeg bare høre, om det er udtryk for, at Skatteministeriet har haft en meget begrænset tilgang til, hvem der kunne omfattes af det her direktiv, i stedet for at tage det lidt bredere perspektiv og sige, at man beskattede bredere i forhold til overnormale profitter.

Kl. 13:28

Første næstformand (Leif Lahn Jensen):

Ministeren.

Kl. 13:28

Skatteministeren (Jeppe Bruus):

Det tror jeg faktisk ikke rigtig jeg er i stand til at svare på. Hvis du spørger mig om, hvad det er, der er sket nede i Skatteministeriet, vil jeg sige, at det, jeg er blevet tilvejebragt, er, at man har kigget på det her, og at det har været svært at afgrænse det og blive klog på, hvad forretningsmodellen var, også fordi mange af dem her opererer med prisaftaler og leveranceaftaler og alt muligt andet i mange forskellige former. Jeg har selv også haft anledning til at mødes med nogle af dem her i den kategori, også for at blive klogere på forretningsmodellen. Så jeg tror ikke, jeg kan svare præcist på det spørgsmål.

Kl. 13:29

Første næstformand (Leif Lahn Jensen):

Så er det hr. Pelle Dragsted.

Kl. 13:29

Pelle Dragsted (EL):

Tak for det. Jeg har to spørgsmål. Kunne man lade mellemhandlerne omfatte af solidaritetsbidraget inden for lovgivningen, som jo er en skat på overnormal profit, mere klassisk kaldet windfall profit? Det er det ene spørgsmål.

Det andet er bare en opklaring. Du siger, at det kun er de uafhængige mellemhandlere, der ikke bliver omfattet af det her. Betyder det, at de selskaber, som vi har hørt en del om i medierne på det seneste, som er en del af koncerner, som er forbrugerejede, som f.eks. Energi Danmark og Norlys – jeg kan ikke huske, hvad deres tradingbureau hedder – faktisk er omfattet af det her, eller hvad?

Kl. 13:30

Første næstformand (Leif Lahn Jensen):

Ministeren.

Kl. 13:30

Skatteministeren (Jeppe Bruus):

Nu kommer vi også til at behandle solidaritetsbidraget, og så kan vi jo også fortsætte debatten der. Men solidaritetsbidraget i forordningen handler alene om de fossile selskaber, og det vil jo så sige, at det at bruge solidaritetsbidraget i forhold til nogle selskaber, der ikke er fossile, vil ligge uden for forordningen. Men man kan jo altid godt nationalt vedtage lovgivning i forhold til beskatning.

Hvis jeg skal nå at svare på det andet, må jeg ligesom begrænse det til det, og så må hr. Pelle Dragsted jo spørge igen, når vi kommer hen til det næste lovforslag. Jeg vil meget nødig gå ind i de konkrete selskaber. Der er nogle links, der gør, at noget af det er omfattet, og at noget af det ikke er omfattet, men jeg vil meget nødig stå her og skære det sådan helt til på det enkelte selskab.

Kl. 13:30

Første næstformand (Leif Lahn Jensen):

Spørgeren.

Kl. 13:30

Pelle Dragsted (EL):

Nu er det længe siden, jeg læste mig grundigt ned i det, men det er vel kun den handel, der foregår inden for selskabet. Så den handel, et selskab, der er en del af en koncern, har lavet ud mod markedet, vil vel stadig væk ikke være omfattet af den her skat. Det er vel sådan, det skal forstås. Er det ikke korrekt?

Kl. 13:31

Første næstformand (Leif Lahn Jensen):

Ministeren.

Kl. 13:31

Skatteministeren (Jeppe Bruus):

Jo, altså, det omfatter de mellemhandlere, der er interesseforbundne med de elproducenter, som har indtægter over indtægtsloftet, og det er derfor, der er den yderligere definition af det. Så kan man sige, at det ikke anvendes på de uafhængige elproducenter, som har indtægter, der er omfattet af indtægtsloftet. Og det er derfor, jeg skelner mellem de interesseforbundne og de uafhængige. Men i forhold til de enkelte selskaber og konstruktionen af det er der noget af det, der er koncerner, og der er noget, der ikke er koncerner.

Kl. 13:31

Første næstformand (Leif Lahn Jensen):

Fru Trine Pertou Mach, værsgo.

Kl. 13:32

Trine Pertou Mach (EL):

Tak for det. Jeg vil godt fortsætte lidt i samme spor, for sidste efterår oprettede Folketinget en garantiordning på omtrent 100 mia. kr., en garantiordning for de danske elselskaber, og der var man jo i stand til at finde en eller anden form for afgrænsning.

Mener ministeren ikke, at man kan bruge noget af det som inspiration? Eller er det noget af det, man har kigget på i Skatteministeriet indtil udkommet af det her lovforslag, og som man har forkastet som noget, man kan bruge som inspiration? Eller kunne det være en model at prøve at kigge på det, ikke for at lave en kopi, men for at lade sig inspirere af den model og den tilgang til afgrænsninger?

Kl. 13:32

Første næstformand (Leif Lahn Jensen):

Ministeren.

Kl. 13:32

Skatteministeren (Jeppe Bruus):

Jeg ved ikke, om Skatteministeriet har kigget på den model i forhold til garantiordningen. Men jeg vil gerne sige, at jeg er klar til at kigge på alle modeller, inklusive det i forhold til at hente inspiration. Jeg ville da have foretrukket, at vi havde haft en model, og jeg vil gerne udvikle en model, så vi også fremadrettet har muligheden for at bringe den i anvendelse.

Kl. 13:32

Første næstformand (Leif Lahn Jensen):

Spørgeren.

Kl. 13:33

Trine Pertou Mach (EL):

Tak. Det er rigtig positivt. Men kernen af det, ministeren svarer, er jo fremadrettet. Det vil sige: Er ministeren ikke indstillet på at prøve at finde en model inden for den periode, hvor vi i forvejen skal behandle det her lovforslag?

Kl. 13:33

Første næstformand (Leif Lahn Jensen):

Ministeren.

Kl. 13:33

Skatteministeren (Jeppe Bruus):

Jo, men det, der er vanskeligt her – og det er også lidt i relation til det, jeg svarede hr. Pelle Dragsted – er, at solidaritetsbidraget handler om den fossile sektor, og at indtægtsloftet handler om elproducenterne, og at vi så taler om en kategori omkring nogle mellemhandlere, som sådan set ikke er beskrevet i forordningen. Og det er det, der gør det vanskeligt.

I princippet kan vi jo altid lave national lovgivning, og det er dybest set også det, forordningen åbner mulighed for. Men vi bestemmer jo selv i Danmark, hvordan vi beskatter. Vi kan jo beskatte meget mere end det, der ligger i forordningen. Så derfor er det ikke så enkelt bare lige at binde det op på et indtægtsloft eller et solidaritetbidrag.

Kl. 13:33

Første næstformand (Leif Lahn Jensen):

Der er ikke flere korte bemærkninger, så vi siger tak til skatteministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Skatteudvalget. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

7) 1. behandling af lovforslag nr. L 69:

Forslag til lov om et midlertidigt solidaritetsbidrag.

Af skatteministeren (Jeppe Bruus).

(Fremsættelse 22.03.2023).

Kl. 13:34

Forhandling

Første næstformand (Leif Lahn Jensen):

Forhandlingen er åbnet, og første ordfører er allerede på talerstolen. Hr. Anders Kronborg fra Socialdemokratiet. Velkommen til.

Kl. 13:34

(Ordfører)

Anders Kronborg (S):

Tak for det, formand. Vi har jo i den foregående behandling været inde at berøre det lovforslag, der ligger nu, altså om solidaritetsbidraget, eller måske på sådan helt almindeligt dansk: særskat på ekstraordinære profitter. Rådsforordningen om et nødindgreb for at imødegå høje energipriser pålægger medlemsstaterne at opkræve et obligatorisk midlertidigt solidaritetsbidrag fra selskaber i råolie-, naturgas-, kul- og raffinaderisektoren. Efter forordningen er medlemsstaterne forpligtet til at gennemføre solidaritetsbidraget i national lovgivning. Lovforslaget har til formål at sikre denne gennemførelse. Og i overensstemmelse med nødindgrebsforordningen pålægges solidaritetsbidraget selskaber med aktiviteter inden for råolie-, naturgas-, kul- og raffinaderisektoren, når mindst 75 pct. af omsætningen hidrører fra økonomiske aktiviteter inden for råstofudvinding, minedrift, raffinering af råolie eller fremstilling af koksovnsprodukter.

Solidaritetsbidraget pålægges i indkomståret 2023, og det fortsættes i overensstemmelse med forordningens regler som en ekstra selskabsskat på 33 pct. af selskabernes ekstraordinære indtægter i indkomståret 2023. Beregningsgrundlaget er den skattepligtige indkomst opgjort før eventuel sambeskatning i indkomståret 2023, dog kun i det omfang, indkomsten overstiger selskabets eller det faste driftssteds gennemsnitlige skattepligtige overskud – og der har man så set på årene 2018-2021 med et tillæg af 20 pct.

Kulbrintevirksomhederne kan modregne solidaritetsbidraget i kulbrintebeskatningen, og de kan ved opgørelsen af den kulbrinteskattepligtige indkomst i 2023 se bort fra fremførbare underskud i det omfang, det er nødvendigt for at kunne udnytte denne modregningsadgang. De skal således ikke betale både solidaritetsbidraget og kulbrinteskat af den samme overnormale profit.

Med de ord ser vi frem til udvalgsbehandlingen, og vi kan støtte forslaget.

Kl. 13:36

Første næstformand (Leif Lahn Jensen):

Tak. Og der er nogle enkelte bemærkninger. Den første er fra fru Trine Pertou Mach. Værsgo.

Kl. 13:36

Trine Pertou Mach (EL):

Tak for det, og tak til ordføreren for talen. I forhold til noget af det, der ligger i det lovforslag, som regeringen lægger frem som udmøntning af den her EU-forordning, kan jeg også høre på ordføreren – og det ved jeg også fra den tidligere debat, vi netop har haft – at vi jo alle sammen er enige om, at det her er et midlertidigt indgreb på grund af en midlertidig, hvad kan man sige, prispåvirkning eller et stød til priserne. Vedrørende bekymringen for ikke at ville lovgive med tilbagevirkende kraft: Kunne man ikke, netop fordi det er midlertidigt og en ekstraordinær situation, bruge det som begrundelse for rent faktisk også at lave det med tilbagevirkende kraft, i gåseøjne, så man inkluderer overskuddene fra 2022?

Kl. 13:37

Første næstformand (Leif Lahn Jensen):

Ordføreren.

Kl. 13:37

Anders Kronborg (S):

Man kan jo forestille sig alt, men jeg synes sådan set, at der er nogle gode balancer her, også i forhold til retssikkerheden. For der er jo nogle principper i, at den lovgivning, som man laver herinde, som udgangspunkt skal være fremadrettet. Og det synes jeg sådan set er et godt princip, og vi skal også huske, at vi således ikke er forpligtet til det. Så jeg synes sådan set, at som det ligger her – at det er for 2023 – er det god skik, altså at det er fremadrettet, vi kigger på det, og ikke tilbageskuende. Men lad os drøfte det i udvalgsarbejdet. Nu ved Enhedslistens ordfører i hvert fald så, hvor Socialdemokratiet står i forhold til det synspunkt.

Kl. 13:38

Første næstformand (Leif Lahn Jensen):

Spørgeren.

Kl. 13:38

Trine Pertou Mach (EL):

Jeg vil dog alligevel benytte chancen til lige at vide lidt mere om, hvor Socialdemokratiets ordfører står her. For er det ikke også rigtigt, at EU-forordningen selv lægger op til, at man kan inkludere tilbage i 2022? Så det her med retssikkerheden er jo noget, der formentlig også er overvejet i EU – inden man vedtog forordningen – hvor den danske regering jo også har godkendt den.

Kl. 13:38

Første næstformand (Leif Lahn Jensen):

Ordføreren.

Kl. 13:38

Anders Kronborg (S):

Jeg må indrømme, at jeg ikke kan huske den helt præcise ordlyd, men jeg ved i hvert fald fra tidligere debatter, jeg har haft med Enhedslisten, at når det handler om EU, er det ikke altid, at Enhedslisten synes, at det er så fornuftigt at lytte til EU. Og her synes jeg, det er meget fornuftigt, at vi har det princip, som vi i øvrigt har i stort set samtlige lovgivninger, at vi lovgiver fremadrettet og ikke i forhold til at se år tilbage, som f.eks. til 2022, hvilket er det, jeg forstår ordføreren gerne vil.

Kl. 13:39

Første næstformand (Leif Lahn Jensen):

Så er det hr. Pelle Dragsted.

Kl. 13:39

Pelle Dragsted (EL):

Omkring det med tilbagevirkende vil jeg sige, at det også er tilbagevirkende at vedtage noget for 2023, da vi jo allerede er flere måneder henne. Og det er heldigvis muligheden her, fordi man jo har handlet, fordi man har set nogle enorme profitter, og det gælder også i den fossile sektor. Og vi skal huske, at det her handler om hr. og fru Danmarks gasregning. Det handler om helt almindelige lønmodtagere, som er blevet, undskyld mig, klædt af til skindet, altså dem, som har gasfyr, fordi nogle har siddet og hævet nogle enorme profitter. Det er jo ikke blevet dyrere at hive gas op af undergrunden, man har bare kunnet sælge den til en langt højere pris. Så er man som socialdemokrat tilfreds med, at regeringen har valgt at minimumsimplementere det her, altså at man for det første har sagt, at det kun skal være i 2023 i stedet for både i 2022 og 2023, hvilket forordningen tillader, og at man for det andet har lavet en lang række fradragsmuligheder, fremførelse af underskud osv. osv., som meget vel kan føre til, at indtægterne fra det her bliver meget små og dermed ikke kommer tilbage i borgernes lommer, sådan som det var tiltænkt?

Kl. 13:40

Første næstformand (Leif Lahn Jensen):

Ordføreren.

Kl. 13:40

Anders Kronborg (S):

Sådan helt generelt synes jeg jo at det er god skik, at man ikke overimplementerer EU-forordninger, hvad jeg forstår at Enhedslisten her lægger op til. Det vil i hvert fald være en helt ny tradition. Så kan jeg forstå, når jeg læser bemærkningerne til lovforslaget, at man sådan set også har været inde juridisk at vurdere det her med faktisk at føre det tilbage til 2022. Og der kan jeg forstå, men det kan vi prøve at grave yderligere ned i i udvalget, at der faktisk også, hvis og såfremt man gør det, i forhold til DUC-partnerne vil være nogle kompensationer, som vi skal have op af lommen og give i forhold til de aftaler, som der ligger. Og det er i hvert fald ikke hensigtsmæssigt. Så på den måde synes jeg det er meget fornuftigt både at have en normal praksis, men også juridisk at vurdere, hvad det egentlig har af konsekvenser. Og det forstår jeg man har gjort i Skatteministeriet, og man kan ikke anbefale, at det gøres i forhold til 2022.

Kl. 13:41

Første næstformand (Leif Lahn Jensen):

Spørgeren

Kl. 13:41

Pelle Dragsted (EL):

Det er jo den helt horrible aftale, der ligger med DUC-selskaberne, som jeg tror der er nogle der har kaldt et uland værdigt, hvor man altså har bundet, måske grundlovsstridigt, fremtidige Folketing i forhold til at ændre på beskatningsvilkårene. Det er helt, helt usædvanligt og en skandale, at det er sådan. Men det er jo formentlig også omstridt, om det overhovedet ville forhindre os, i det her tilfælde, i at hæve skatten. Nu snakker ordføreren om det her med overimplementering. Altså, hvis det drejer sig om at flytte penge nede fra olieselskabernes lommer og tilbage i lommen på danske lønmodtagere, så håber jeg da også, at Socialdemokraterne er klar til at overimplementere.

Kl. 13:41

Første næstformand (Leif Lahn Jensen):

Ordføreren.

Kl. 13:41

Anders Kronborg (S):

Den lov, jeg tror ordføreren henviser til, er Nordsøaftalen for 2003. På det tidspunkt var jeg selv 21 år og lige startet aktivt i politik. Men det er fuldstændig korrekt, at i forhold til den lov – hvis det er den, man henviser til – kan få, hvis man vurderer, at man skal ind at gøre det for 2022, et kompensationsspørgsmål, som man skal tage stilling til. Og det synes jeg jo ikke er hensigtsmæssigt, og når vi laver lovgivning i det her Folketing, er vi jo nødt til også at se på, hvad man har lavet tidligere. Og så kan man jo fremadrettet, som ministeren også sagde, da han var på talerstolen, forestille sig alt muligt om, hvad man så kan lave lovgivning om. Men vi er nødt til i forhold til det helt konkrete også at se på det i forhold til den almindelige praksis – og undskyld overskridelsen af taletiden.

Kl. 13:42

Første næstformand (Leif Lahn Jensen):

Det er helt ok. Så er den næste hr. Sigurd Agersnap. Værsgo.

Kl. 13:42

Sigurd Agersnap (SF):

Tak for det. Når vi nu snakker overimplementering, kan man jo argumentere for, at velfærdsstaten er en overimplementering af de minimumsstandarder, der er for social sikkerhed i EU-systemet, så selvfølgelig overimplementerer vi på mange områder, fordi vi i Danmark synes, det er godt, og det mener jeg også man kunne gøre på det her område. Jeg vil så også sige, at når man sammenligner rundt i Europa, er vi ikke ude i, at det vil være en overimplementering at implementere lidt mere. Altså, i Portugal omfatter solidaritetsbidraget fødevarehandelen. I Spanien omfatter det også finanssektoren, i Kroatien og Bulgarien omfatter det alle sektorer. Så der er jo meget bredere implementeringer rundtomkring i Europa, og vi ville overhovedet ikke ligge i toppen af de implementeringer, hvis bare vi også tog 2022 med.

Jeg vil så spørge ordføreren, om det ikke ville være smartere – selv hvis man anerkender, at man ikke skal overimplementere og kun må tage 1 år – så at tage 2022 i stedet for 2023. Det er jo i høj grad i 2022, vi har set de største prisstigninger og de største overskud. Men det er jo også det, der vil have den mindste adfærdseffekt på virksomhederne, altså at virksomheder ikke vil kunne flytte overskuddet ud.

Kl. 13:43

Første næstformand (Leif Lahn Jensen):

Ordføreren.

Kl. 13:43

Anders Kronborg (S):

Man kan jo forestille sig det meste, men jeg synes alligevel, at jeg som ansvarlig politiker vil have svært ved det, når der ligger nogle juridiske vurderinger, der siger, at hvis vi implementerer det for 2022 i stedet for 2023, vil der være et kompensationsspørgsmål i forhold til DUC-partnerne. Og der synes jeg, at den reneste form, som jeg også redegjorde for over for Enhedslisten, er at sige, at lovgivningen er for indkomståret 2023. Det er det synspunkt, jeg har, og det er det synspunkt Socialdemokratiet har i forhold til den her sag.

Kl. 13:44

Første næstformand (Leif Lahn Jensen):

Spørgeren.

Kl. 13:44

Sigurd Agersnap (SF):

DUC-kompensationen er jo altid et større juridisk spørgsmål, og jeg har forstået det sådan, at når man kan kompenseres i kulbrintebeskatningen, vil det også kunne lade sig gøre i 2022. Men vil Socialdemokratiet i hvert fald være med til at få udpenslet det i udvalgsbehandlingen? Hvad vil kunne lade sig gøre i forhold til 2022?

Kl. 13:44

Første næstformand (Leif Lahn Jensen):

Ordføreren.

Kl. 13:44

Anders Kronborg (S):

Det dejlige ved at være skatteordfører er jo, at det er et meget teknisk område, og det er også meget detaljeorienteret osv., så jeg vil på ingen måde afvise det, og lad os endelig få udrullet lidt flere detaljer. For det er jo også bare interessant, uanset om man er enige eller uenige, at komme længere ned i materien. Jeg har forstået, at der ligger en klar juridisk vurdering om, at det ikke kan være 2022. Hvis den skal foldes yderligere ud for Skatteudvalget, vil jeg gerne være med til at dykke ned i det.

Kl. 13:45

Første næstformand (Leif Lahn Jensen):

Der ikke flere bemærkninger. Vi siger tak til ordføreren. Velkommen til næste ordfører, og det er hr. Jan E. Jørgensen fra Venstre.

Kl. 13:45

(Ordfører)

Jan E. Jørgensen (V):

Den globale energikrise og den tårnhøje inflation har bidt sig fast i os danskere, ikke kun på vores pengepung, men også i vores bekymringer. 65 pct. af danskerne er enten bekymrede eller meget bekymrede over deres privatøkonomi. Det kunne man læse i Finans for nogle dage siden, og det skriger jo efter handling. Derfor har vi i EU iværksat en nødindgrebsforordning, som skal imødegå de tårnhøje energipriser. Danmark skal ikke være et land, hvor man er alt for bekymret over sin privatøkonomi. Og derfor behandler vi i dag et midlertidigt solidaritetsbidrag for selskaber i råolie-, naturgas-, kul- og raffinaderisektorerne.

Det lovforslag, som vi behandler nu, er sammen med det indtægtsloft, som vi behandlede for lidt siden, følgelovgivning af den forordning, der kommer fra EU, og den kommer jo i kølvandet på, at der er nogle virksomheder, der har tjent ekstraordinært meget i en tid med krig i Europa og en tid med forsyningsvanskeligheder. Vi ser virksomhedsprofitter, der kun er i den størrelse, de er, fordi en global krise hærger, en krise, som altså gør helt almindelige danskere bekymrede.

Tiltaget og ordningen er derfor til for, at helt almindelige danskere ikke bliver straffet med de her tårnhøje priser, som jo altså bekymrer dem. Det midlertidige solidaritetsbidrag er midlertidigt, det giver næsten sig selv, men det er altså vigtigt, at vi husker det, når vi i dag behandler lovforslaget. Den aktuelle energikrise har været medvirkende til, at virksomheder i specifikke sektorer har opnået ekstraordinært høje profitter i en ekstraordinær tid, hvor der er krig på det europæiske kontinent.

Det er en tid, hvor mange frygter for deres økonomiske fremtid, og sådan skal det ikke være, sådan bør det ikke være. Så den nødindgrebsforordning, der er blevet vedtaget, skal imødegå de høje energipriser, og det er jo her, at det midlertidige solidaritetsbidrag gør sig gældende. Vi skal afbøde virkningerne af de aktuelt meget høje energipriser.

Der er måske nogen her i salen, der kunne finde på at sige, at dette er en begrænsning af markedet, og at der ikke er tale om et solidaritetsbidrag, men en skat, og måske endda en særskat. Og så må jeg sige, at det sådan set er rigtigt nok. Det er ikke ramt helt forbi skiven, men det er nu også noget mere nuanceret end som så. Lovforslaget kommer som sagt på baggrund af en helt exceptionelt ekstraordinær situation, og det er derfor, vi behandler det i dag. Så for at komme kritikere i forkøbet: Det her ikke en type lovforslag, som man vil komme til at se Venstre foreslå mange af. Det er en helt særlig situation, der gør sig gældende, og det er derfor, vi kan bakke op om lovforslaget, selv om det jo er en ekstraskat, og selv om det er noget, der er usædvanligt, fordi udsædvanlig tider kræver usædvanlige tiltag.

Kl. 13:48

Første næstformand (Leif Lahn Jensen):

Der er et par enkelte korte bemærkninger. Den første er fra hr. Pelle Dragsted.

Kl. 13:48

Pelle Dragsted (EL):

Tak for det. Nu har vi sådan en dag, hvor vi også har de lidt mere principielle snakke, så det her er jo meget interessant, og jeg forstår ellers Venstres ordfører sådan, at man generelt er kritisk over for det her med at beskatte overnormale profitter, altså windfallprofits , som jo er kendetegnet af at være sådan nogle meget tilfældige udslag, som vi har nu, men hvor det også kan være brancher, hvor der bare generelt er meget unormalt høje profitter, og vi har jo på sin vis med kulbrinteskatten en permanent beskatning af en overnormal profit.

Vil ordføreren udelukke, at der kan være andre brancher eller områder, hvor det kunne være relevant? Nu snakker vi f.eks. om det her med havvind. Altså, kunne det være et sted, hvor en lignende form for beskatning kunne komme danskerne til gode?

Kl. 13:49

Første næstformand (Leif Lahn Jensen):

Ordføreren.

Kl. 13:49

Jan E. Jørgensen (V):

Jeg kommer ikke til at udelukke noget som helst – det har jeg simpelt hen været for længe i politik til – og det er som regel noget, man senere hen kan risikere at komme til at fortryde. Men jeg kan sige, at vi ikke har nogen planer om andet. Det har vi ikke.

Kl. 13:49

Første næstformand (Leif Lahn Jensen):

Spørgeren.

Kl. 13:49

Pelle Dragsted (EL):

Tak for det. Det var et fint svar. Det er jo rigtigt, at det er meget svært at sige, hvad fremtiden bringer. Det er nemmere med fortiden.

Det næste er det tema, som vi også har diskuteret her, og det er det her med, om den her skat er for moderat, i forhold til at den jo ligesom minimumsimplementerer det her, altså at man i stedet for både at lægge skat på det i 2022 og 2023 kun gør det i 2023. Og man har også lavet nogle – må man nok sige – ret fordelagtige fradragsmuligheder for olie- og gasselskaber.

Vil Venstre i udvalgsbehandlingen være parat til at kigge på, om man kan gøre den mindre moderat?

Kl. 13:50

Første næstformand (Leif Lahn Jensen):

Ordføreren.

Kl. 13:50

Jan E. Jørgensen (V):

Hr. Pelle Dragsted og jeg kommer jo begge fra Frederiksberg, og det var jo bysbarnet Storm P., der i sin tid sagde, at det er svært at spå, især om fremtiden, og det har han ret i. Vi støtter den minimumsimplementering. Det gør vi som et generelt princip, når der kommer EU-lovgivning.

Vi skal ikke beskatte eller regulere mere end højst nødvendigt, for det sætter bare dansk erhvervsliv i en dårligere konkurrencesituation i forhold til erhvervslivet i de øvrige EU-lande. Så generelt støtter vi minimumsimplementeringer, og det gør vi også specifikt her.

Kl. 13:50

Første næstformand (Leif Lahn Jensen):

Så er det hr. Steffen W. Frølund.

Kl. 13:50

Steffen W. Frølund (LA):

Tak. Når ordføreren rigtigt nok beskriver det her som en skat eller en særskat, hvis man skal præcisere det lidt, så tænker jeg på, om ordføreren måske har overvejet, om provenuet så indgår i den generelle betragtning om et skattestop, som det står beskrevet i regeringsgrundlaget.

Kl. 13:51

Første næstformand (Leif Lahn Jensen):

Ordføreren.

Kl. 13:51

Jan E. Jørgensen (V):

Det her solidaritetsbidrag er ikke omfattet af skattestoppet. For det er blevet vedtaget, før regeringen trådte til, og det er en nødvendig følge af EU-lovgivning. Vi kan ikke og vi må ikke lade være med at indføre det. Det er simpelt hen et krav fra EU.

Så skattestoppet virker fremadrettet. Vi er meget stolte af, at vi har fået en socialdemokratisk statsminister til at skrive under på skattestoppet, og vi har endnu ikke fået en buket blomster fra Liberal Alliance som tak for kampen, men det kan nås endnu. Men det gælder jo altså kun fremadrettet. Vi kan ikke ændre fortiden, hvor gerne vi end ville.

Kl. 13:51

Første næstformand (Leif Lahn Jensen):

Spørgeren.

Kl. 13:51

Steffen W. Frølund (LA):

Jamen den buket blomster vil jeg gerne sende, hvis du tager kampen for at sende det provenu tilbage til danskerne på anden vis, selv om det ikke er en del af skattestoppet.

Kl. 13:52

Første næstformand (Leif Lahn Jensen):

I skal huske, at direkte tiltale tillader vi ikke.

Ordføreren.

Kl. 13:52

Jan E. Jørgensen (V):

Men pengene bliver jo sendt tilbage til danskerne i form af inflationspakken. Så der er tale om en ekstraordinær skat for nogle, der har haft nogle absurde profitter på grund af en situation, de ikke selv har haft hverken lod eller del i, og pengene bliver jo sendt tilbage til danskerne, ikke i form af skattelettelser, men i form af inflationspakken. Det er næsten lige så godt.

Kl. 13:52

Første næstformand (Leif Lahn Jensen):

Så er den næste for en kort bemærkning hr. Sigurd Agersnap fra SF. Værsgo.

Kl. 13:52

Sigurd Agersnap (SF):

Tak for det. Nu sagde ordføreren, at man næsten principielt er imod særskatter. Men jeg vil sige, at vi jo har særskatter på mange områder. Man kunne nævne tonnagebeskatningen, og man kunne også nævne nogle særlige branchefradrag. Så er det en generel modstand mod alle former for særskatter, og skal alle virksomheder i Danmark dermed betale den samme selskabsskat?

Kl. 13:52

Første næstformand (Leif Lahn Jensen):

Ordføreren.

Kl. 13:52

Jan E. Jørgensen (V):

Nej, der er ingen regel uden undtagelser. Men altså, som et generelt princip skal man være forsigtig med særskatter, men der kan være situationer, hvor det giver god mening, f.eks. i det lovforslag, vi behandler her i dag.

Kl. 13:53

Første næstformand (Leif Lahn Jensen):

Spørgeren.

Kl. 13:53

Sigurd Agersnap (SF):

Så sagde ordføreren også, at det her jo – hvis man ikke lavede minimumsimplementeringen – ville stille danske virksomheder dårligere. Men spørgsmålet er, om det også ville stille det danske samfund og danskerne dårligere. Derfor vil jeg høre ordføreren, om det har været Venstres tilgang til den her implementering, at det skulle være en minimumsimplementering og den derfor heller ikke skulle omfatte yderligere brancher eller bl.a. mellemhandlere.

Kl. 13:53

Første næstformand (Leif Lahn Jensen):

Ordføreren.

Kl. 13:53

Jan E. Jørgensen (V):

Mellemhandlere, som vi også drøftede under behandlingen af det forrige lovforslag, altså det forrige dagsordenspunkt her i salen, burde jo i og for sig være omfattet, men det kan altså, må vi forstå, desværre ikke umiddelbart lade sig gøre. Men lad os se på, om der er en vej frem.

Kl. 13:53

Første næstformand (Leif Lahn Jensen):

Der er ikke flere korte bemærkninger. Vi siger tak til ordføreren. Velkommen til den næste ordfører, hr. Mohammad Rona fra Moderaterne.

Kl. 13:54

(Ordfører)

Mohammad Rona (M):

Tak for det. Vi behandler i dag L 69, der ligesom det foregående lovforslag har til formål at supplere Europarådets forordning om et nødindgreb til at imødegå de stigende energipriser. Dette lovforslag handler konkret om et midlertidigt solidaritetsbidrag for selskaber med aktiviteter i råolie-, naturgas-, kul- og raffinaderisektorerne.

Men situationen det sidste år har som nævnt været ekstraordinær og kræver også ekstraordinære tiltag, hvilket EU-forordningen er et godt eksempel på. Provenuet fra solidaritetsbidraget skal ligesom provenuet fra indtægtsloftet bidrage til at finansiere de gode tiltag, som regeringen og aftalepartierne blev enige om i aftalen om inflationshjælp. Derfor støtter Moderaterne op om lovforslaget. Tak.

Kl. 13:54

Første næstformand (Leif Lahn Jensen):

Der er indtil videre en enkelt kort bemærkning. Den er fra hr. Sigurd Agersnap.

Kl. 13:54

Sigurd Agersnap (SF):

Vi drøftede også ved behandlingen af det foregående lovforslag det her med mellemhandlere og risikoen for at flytte ud. Der vil jeg bare sige, at det jo generelt er sådan, at danske virksomheder kan flytte ud. Det er jo ikke mange virksomheder, der har svært ved at flytte i dag – det kunne f.eks. være virksomheder, der har store produktionsfaciliteter.

Jeg vil også gerne spørge ordføreren i forbindelse med det her lovforslag, om det er Moderaternes holdning, at solidaritetsbidraget også burde omfatte mellemhandlere, ligesom vi f.eks. hørte fra Venstres ordfører.

Kl. 13:55

Første næstformand (Leif Lahn Jensen):

Ordføreren.

Kl. 13:55

Mohammad Rona (M):

Tak. Som jeg også sagde før, har vi i hvert fald i Moderaterne en lille bekymring. Som jeg sagde til spørgeren under behandlingen af lovforslag L 68, kunne jeg være lidt nervøs for, at man så skræmmer de her mellemhandlere helt væk fra Danmark og dermed mister en masse skatteindtægter. Men i den forbindelse er jeg selvfølgelig også åben over for at kigge på en beskatningsmodel. Så det er jo ikke, fordi vi i Moderaterne er totalt afvisende, men jeg vil som sagt også lige være obs på, at vi ikke flytter indtægter ud af landet.

Kl. 13:56

Første næstformand (Leif Lahn Jensen):

Spørgeren.

Kl. 13:56

Sigurd Agersnap (SF):

Så vil jeg bare høre, om man i Moderaterne synes, at de overskud, vi ser nu i forhold til mellemhandlere, og de bonusordninger, der ses, er fair, altså om man synes, det er udtryk for en retfærdig økonomi. Eller mener man også, at staten bør træde ind og gøre noget, når vi ser så store forskelle på indtjeninger i Danmark?

Kl. 13:56

Første næstformand (Leif Lahn Jensen):

Ordføreren.

Kl. 13:56

Mohammad Rona (M):

Jeg har jo selv været i virksomheder, hvor man havde vilde provisioner; jeg har også været i virksomheder, hvor der var et loft, og jeg vil sige, at de steder, hvor der var et fornuftigt loft, også faktisk var de virksomheder, hvor der var den bedste trivsel. Så når jeg kigger på det på den måde, er jeg i hvert fald ikke afvisende over for, at vi kigger på et loft.

Kl. 13:56

Første næstformand (Leif Lahn Jensen):

Så er den næste for en kort bemærkning hr. Pelle Dragsted fra Enhedslisten.

Kl. 13:56

Pelle Dragsted (EL):

Tak for det. Også tak for den sidste tilkendegivelse. Jeg vil spørge lidt ind til det, vi også har drøftet her tidligere, altså spørgsmålet om den her meget forsigtige implementering af den her mulighed, også sammenlignet med andre lande i øvrigt og også sammenlignet med nogle af vores nabolande.

Mener ordføreren, at det er rimeligt, at vi ikke går ind og beskatter den overnormale profit i 2022, som jo er der, hvor der har været den allerstørste indtjening i de her olie- og gasselskaber? Og igen vil jeg gerne minde om, at det jo altså er penge, som er betalt af almindelige mennesker via deres gas- og olieregninger ude i den anden ende. Så ville det ikke være bedre, at vi sådan set hev så mange penge som muligt hjem fra de overnormale profitter og lagde dem ned i lommen på almindelige mennesker?

Kl. 13:57

Første næstformand (Leif Lahn Jensen):

Ordføreren.

Kl. 13:57

Mohammad Rona (M):

Jeg tror faktisk, at ordførerne fra de andre partier derovre før mig også fik diskuteret det i forhold til de her DUC-partnere. Men det, jeg kigger på lige nu, er den forordning, der er lavet, og det er den, jeg sådan hæfter mig ved. Kunne man gøre det i 2022? Jo, det kunne man måske godt, men for mig er det bare vigtigt at kigge fremad.

Kl. 13:58

Første næstformand (Leif Lahn Jensen):

Spørgeren.

Kl. 13:58

Pelle Dragsted (EL):

Forordningen er skruet sammen på den måde, at den tillader enten at beskatte i 2023 eller 2022 eller 2022 og 2023. Men regeringen har så i sit forslag sagt: Vi nøjes med 2023. Men dybest set ved vi ikke rigtig endnu, hvad overskuddet bliver, og dermed hvad indtægterne bliver; måske bliver de nul. Så mit spørgsmål handlede om, hvad Moderaterne mener om, at man ikke beskatter de meget store overnormale profitter, som jo er blevet betalt af almindelige mennesker ude i den anden ende i 2022.

Kl. 13:58

Første næstformand (Leif Lahn Jensen):

Ordføreren.

Kl. 13:58

Mohammad Rona (M):

Jeg forholder mig til, at vi kigger fremad, og jeg sad ikke i Folketinget sidste år. Så det er mit svar.

Kl. 13:59

Første næstformand (Leif Lahn Jensen):

Så siger vi tak til ordføreren. Der er ikke flere korte bemærkninger. Så går vi til næste ordfører, og det er hr. Sigurd Agersnap fra SF. Velkommen.

Kl. 13:59

(Ordfører)

Sigurd Agersnap (SF):

Tak for det, formand. I august måned 2021 kostede 1 m³ gas under 6 kr. I august sidste år kostede den mere end 27 kr. Og det er ikke kun gassen, som er steget voldsomt i pris; det er også el og olie. Det ved mange af os fra vores egne energiregninger, og det har rigtig mange danskere lidt under. Vi har kunnet mærke det direkte på energiregningerne, men vi har også kunnet se det nede i supermarkederne, fordi høje energipriser afspejler sig i andre priser, bl.a. på smør, og hvad man ellers køber i supermarkedet. Nu kan vi så i de kommende uger forventeligt se kæmpestore overskud hos energiselskaberne. Det er overskud, som nogle steder er indtjent af meget få medarbejdere, og hvor nogle få medarbejdere også står til at få en meget stor del af de overskud, enten i bonus eller i udbytte på anden vis. Derfor mener vi også i SF, at det kun er fair, at de ekstraordinære, overnormale overskud beskattes. Vi har i SF intet imod, at man tjener penge, men i en retfærdig økonomi belønnes man efter indsats og evne, ikke ved tilfælde og udefrakommende kriser – kriser, som lige pludselig hæver priserne voldsomt uagtet virksomhedens egen indsats. Selv om en elhandler eller et olieselskab har været nok så dygtig, er det ikke deres fortjeneste, at vi disse dage ser de store overskud. Det skyldes hovedsagelig krigen i Ukraine.

Derfor er vi i SF samlet set glade for, at man indfører et solidaritetsbidrag. Det vil skabe en bedre økonomi. Det behøver man ikke bare at tage mit ord for; det har også FN's generalsekretær, António Guterres, sagt, og det har den konservative europakommissionsformand, Ursula von der Leyen, sagt, og det er tilmed også IMF's ord. Når vi har en så ekstraordinær krise, er det fornuftigt at beskatte overnormale overskud og føre det tilbage til befolkningerne. Det er heller ikke nødvendigvis en særlig venstreorienteret idé. Det er noget, man kender fra historien, og også den konservative jernlady i England, Margaret Thatcher, indførte beskatning på overnormale overskud.

I SF støtter vi derfor op om indførelsen af solidaritetsbidraget, og vi har også i sinde at stemme for forslaget, for det skaber en mere retfærdig økonomi. Men der er et men. For regeringen lægger her op til at implementere en absolut minimumsversion af EU's solidaritetsbidrag. Man har ikke ladet det dække andre brancher end olie og gas; det gør man ellers i bl.a. Portugal, Spanien og Kroatien. Man har ikke ladet det dække 2022, hvor vi kender de store overskud, men alene 2023, hvor vi endnu ikke ved hvad et overskud vil være, selv om man bl.a. i Frankrig, Tyskland og Irland lader det dække begge år, og selv om der må forventes en adfærdseffekt af at lægge beskatningen ind i 2023 stedet for i 2022, hvor man jo selvfølgelig ikke kan ændre adfærd tilbage i tiden. Sidst, men ikke mindst, har man ikke ladet det dække mellemhandlere med el. Det er folk, som lever af at handle med el, ikke af at sætte den op eller producere den, og det er de steder, hvor vi ser nogle af de allerstørste overskud. Det synes vi er ærgerligt, og det er udtryk for, at man i hvert fald ikke er lykkedes med den politiske prioritering at lade alle bidrage i tider med krise.

Vi har været kritiske over for, at det med mellemhandlere ikke er omfattet, i hele processen, og det vil vi også være fremover, og vi vil forfølge det nærmere, også i udvalgsbehandlingen og den fortsatte behandling af det her lovforslag. Vi ser frem til den videre behandling.

Kl. 14:02

Første næstformand (Leif Lahn Jensen):

Der er en kort bemærkning fra fru Trine Pertou Mach. Værsgo.

Kl. 14:02

Trine Pertou Mach (EL):

Tak, og tak til ordføreren for en rigtig god tale. Jeg vil spørge ordføreren, om SF vil være med til at få stillet et ændringsforslag, for så vidt vi ikke kan komme igennem med det med at inkludere år 2022 og gøre det omfattet af loven. Vil SF, hvis det ikke lykkes i forhandlingerne i udvalget, være med til at stille det ændringsforslag sammen med os?

Kl. 14:03

Første næstformand (Leif Lahn Jensen):

Ordføreren.

Kl. 14:03

Sigurd Agersnap (SF):

Jeg synes, der er to ting at sige til det med 2022. Der er selvfølgelig diskussionen af, om man kunne lade det omfatte både 2022 og 2023. Det er, som jeg ser det, først og fremmest en juridisk diskussion af Nordsøaftalen tilbage fra 2003, og det synes jeg vi skal have belyst i udvalgsbehandlingen, som jeg også drøftede med Socialdemokratiets ordfører.

Den anden del er jo så, om 2022 vil være et bedre beskatningsgrundlag end 2023. Min umiddelbare tanke er, at det vil det være, fordi det ikke har en adfærdseffekt. Jeg er også blevet gjort opmærksom på, at der så er nogle forskelle, i forhold til at vi jo ikke havde den store gasproduktion i 2022 og vi forventer noget af den i 2023. Så jeg synes, det kræver en lidt nærmere diskussion af, hvor provenuet vil være størst.

Kl. 14:03

Første næstformand (Leif Lahn Jensen):

Spørgeren.

Kl. 14:03

Trine Pertou Mach (EL):

Tak. Altså, EU-forordningen lægger jo op til, at man kan gøre begge dele, og i lyset også af ordførerens tale om ikke at lave den forsigtige implementering er der jo faktisk en mulighed for her at hive nogle af de ekstraordinært store profitter hjem til fælleskassen og bruge dem på at hjælpe de mennesker, som har haft det sværest i forbindelse med inflationskrisen.

Så kunne man forestille sig, at man rent faktisk laver en model, for så vidt der ikke er noget juridisk til hinder for det – jeg er med på, at vi skal undersøge de ting; der er nogen, der siger, at det er der ikke – hvor man har både 2022 og 2023 indbefattet, inden for rammerne af det, forordningen giver lov til?

Kl. 14:04

Første næstformand (Leif Lahn Jensen):

Ordføreren.

Kl. 14:04

Sigurd Agersnap (SF):

Det, jeg har hørt foreslået ellers, er, at man så breder forslaget ud og dækker flere brancher, så det ikke er en særskat på nordsøudvinding, og det synes jeg er en god mulighed. Hvis man kunne lave sådan et forslag, synes jeg, det ville være godt. Den juridiske diskussion i forhold til den her jo rigtig ærgerlige Nordsøaftale, der har bundet os i fremtiden, fra 2003, tør jeg ikke konkludere på nu, men vi vil gerne kigge på et samlet forslag.

Kl. 14:04

Første næstformand (Leif Lahn Jensen):

Så siger vi tak til ordføreren. Der er ikke flere korte bemærkninger. Næste ordfører på talerstolen er hr. Hans Kristian Skibby fra Danmarksdemokraterne. Velkommen.

Kl. 14:05

(Ordfører)

Hans Kristian Skibby (DD):

Tak. Ekstraordinære situationer kræver også ofte ekstraordinære beslutninger, og det er jo også en ekstraordinær beslutning, at der er kommet en nødindgrebsforordning fra EU, og det er også en ekstraordinær situation, at man kan sætte så store spørgsmålstegn ved den måde, man har haft praksis på i forhold til både beskatning, men også i forhold til sikring af den frie kommercielle tilgang, også til at levere energi rundtomkring i de europæiske lande. Men ikke desto mindre er det den ekstraordinære situation, som både Danmark og mange andre lande har befundet sig i siden Putins angreb på Ukraine. Det betød i hvert fald en eksplosion af andre verdensomspændende udfordringer, herunder en energikrise, som også har ramt hårdt her i Danmark.

Vi behandlede det også under det forrige lovforslag, L 68, hvor vi jo netop havde artikel 6-8 i forordningen til behandling i forhold til et indtægtsloft, der bliver indført midlertidigt, og det, vi så har nu her under behandlingen af L 69, er jo så artikel 14-16 omkring indførelse af et midlertidigt solidaritetsbidrag. Det er nogle ting, som vi i Danmarksdemokraterne godt kan støtte. Vi synes, det er rettidig omhu i den situation, som vi befinder os i, men dermed ikke sagt, at det er godt, at man skal ind at blande sig i markedskræfter og -mekanismer. Men det er en midlertidig situation, og det er også et midlertidigt indgreb, og derfor er vi helt på linje med, at det er helt på sin plads at gennemføre det.

Så har jeg sådan set en lille kommentar til det her med beregning af de der skattepligtige overskud, hvor der jo også står i forhold til artikel 15, at man skal kigge 4 år tilbage, og der ved jeg, at ministeren også vil få spørgsmålet, i hvert fald skriftligt, i forhold til også nogle af de selskaber, der opererer i Danmark, og som jo ikke har ejet koncessionerne i alle de 4 skatteår. Det er også en udfordring og en problemstilling, som er blevet forelagt Skatteudvalgets medlemmer så sent som i dag, og der skal jeg bare være sikker på, at vi i hvert fald får øje også på det svar, der kommer fra skatteministeren, efter de foretræder, der har været.

Men vi kan støtte lovforslaget.

Kl. 14:07

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører er hr. Steffen W. Frølund fra Liberal Alliance. Velkommen.

Kl. 14:07

(Ordfører)

Steffen W. Frølund (LA):

Tak, formand. Vi er imod princippet bag lovforslaget her, men vi er egentlig mest kritiske i forhold til implementeringen. F.eks. rammes selskaber med varierende finansielle resultater hårdt af, at basisårene er anlagt, som de er: corona, inflationsår osv. Nogle har endda opkøbt eller solgt fra i perioden, hvilket har en meget, meget stor indflydelse på, hvad det er for en basis, vi vurderer ud fra. Når vi skal vurdere, om de ligger langt over deres normal, er det jo vigtigt at definere, hvad normalen er. Så derfor er vi skeptiske.

Kl. 14:08

Første næstformand (Leif Lahn Jensen):

Vi siger tak til ordføreren. Der er ingen korte bemærkninger, og den næste ordfører er fru Trine Pertou Mach fra Enhedslisten. Velkommen.

Kl. 14:08

(Ordfører)

Trine Pertou Mach (EL):

I Enhedslisten er vi glade for, at beskatning af helt ekstraordinære profitter i en ekstraordinær tid og omfordeling i form af inflationshjælp er kommet øverst på dagsordenen, og vi er helt enige i, at et solidaritetsbidrag pålagt de brancher, der har tjent styrtende på kriserne, er den rigtige vej at gå. Men der, hvor enigheden hører op, er ved den konkrete implementeringsmodel, som regeringen fremlægger i det her lovforslag, der omhandler solidaritetsbidragsdelen af EU-forordningen. Jeg skal nok komme tilbage til det.

For at understrege, hvad der er udgangspunktet for os i Enhedslisten, er det, at et solidaritetsbidrag handler om, at vi skal omfordele fra dem, der har tjent styrtende på en energikrise, uden at de selv er blevet bedre til at lave det, de laver, men har været heldige i en situation, som er en virkelig alvorlig krise for mange, mange andre. Så det er en omfordeling fra dem til dem, der har mindst og har det sværest, altså dem, som ikke kan stå imod, når priserne stiger kraftigt, sådan som vi har set det seneste år. Det synes vi er kernen i en moderne velfærdsstat og i et solidarisk samfund, nemlig at vi løfter i flok, så alle kommer igennem den stigende inflation. Vi støtter forslaget, fordi det er et vigtigt skridt – omend vi synes, det er et miniskridt – i den rigtige retning, netop fordi der er brug for politisk handling til at hjælpe den her omfordeling på vej.

Men vi vil gerne understrege, som det sikkert også er fremgået af den debat, vi har haft indtil nu, at vi ikke synes, at det er godt nok. Vi synes, at der er brug for, at vi gør noget mere og udnytter de muligheder, som EU-forordningen giver. Det er f.eks. muligt, at man inkluderer både 2022 og 2023, og som det er sagt før, både fra talerstolen og fra vores egne pladser, er der flere andre EU-lande, der har gjort det samme. Det er også muligt, at man lader hele energisektoren omfatte, og det er også muligt at lade andre brancher inkludere i solidaritetsbidraget. Det er et politisk valg ikke at gøre det. Skatteministeren har udtalt til bl.a. finans.dk, at han finder det frustrerende, at man ikke har kunnet finde en model, der inkluderer mellemhandlerne i lovgivningen om indtægtsloftet, og jeg vil gerne igen her – for der er jo en sammenhæng og en mulighed i begge lovforslag – understrege, at det jo også handler om en politisk vilje, der ikke nødvendigvis er i regeringen. Man kan vælge at omfatte hele energisektoren, hvis man vil, altså en sektor, der har kunnet udnytte krisetiderne til at tjene styrtende.

Nu vil jeg sige noget, som jeg har sagt tidligere i dag, nemlig at da Folketinget tilbage i efteråret 2022 oprettede en garantiordning til aktørerne på elmarkedet på 100 mia. kr., var det muligt at finde en afgrænsning af aktører. Og vi tænker i Enhedslisten, at når man kunne det på det tidspunkt, så kan man muligvis også i dag – højst sandsynligt kan man godt i dag – hvis man har den politiske vilje til at gøre det, nemlig at afgrænse, hvad det er for nogle aktører, der kan defineres som el- og energisektoren. Så igen, det er et politisk valg, som man kunne træffe, men når man træffer det valg, man gør, så fravælger man muligheden for rent faktisk at hive nogle flere penge hjem igennem den her ekstraordinære reguleringsmodel, som EU-forordningen giver mulighed for. Og det er jo lidt skørt, for de helt store profitter fra 2022 bliver ligesom fritaget for det her solidaritetsbidrag, samtidig med at vi kan se, at nogle af de sektorer, der er brug for, heller ikke bliver omfattet.

Når det er sagt, går vi konstruktivt ind i det arbejde, som kommer til at ligge i udvalget herfra. Vi vil tage noget af det, der står i høringssvarene, med os, f.eks. det her med, at det både er rimeligt og nødvendigt med politisk handling, som FH påpeger, og det med, at andre EU-lande faktisk har valgt både med hensyn til sektor, procent og årstal at gøre noget, der er mere vidtgående end det, man gør her fra dansk side. Vi synes, det er urimeligt, at man ikke bruger muligheden, og vi synes også, det er ærgerligt politisk, at man ikke har flere ambitioner om at benytte den EU-forordning i en ekstraordinær situation til at skaffe penge til at løfte nogle af de opgaver med inflationshjælp, som vi jo så ofte diskuterer her i salen og ofte finder bred opbakning til at vi skal løfte fra Christiansborgs side i en ekstraordinær situation. For den her unikke mulighed for faktisk at beskatte overnormale profitter i en krisetid, som netop er det, der er formålet med den her forordning og med lovforslaget, lader man i virkeligheden lidt gå fra sig, og det er rigtig ærgerligt, at man vælger det fra regeringens side. Men jeg håber også, at nogle af de debatter, vi har haft allerede i dag, kan føres videre ind i udvalgsarbejdet, og at vi faktisk kan få en konstruktiv diskussion og få undersøgt muligheden for at udvide kredsen, få set på årstallene osv. Tak.

Kl. 14:13

Første næstformand (Leif Lahn Jensen):

Der er en kort bemærkning fra hr. Anders Kronborg.

Kl. 14:13

Anders Kronborg (S):

Tusind tak, og i øvrigt også tak for de spørgsmål, som jeg har fået under debatten. Jeg har selvfølgelig orienteret mig om, at Enhedslisten i maj 2022 meldte ud, at det med at forlade EU ikke er et mål i sig selv. Men på Enhedslistens hjemmeside skriver man jo bl.a. meget bombastisk, at EU i for høj grad er styret af hensynet til markedet og de multinationale selskaber. Er den her forordning, vi snakker om i dag, ikke netop udtryk for det modsatte?

Kl. 14:14

Første næstformand (Leif Lahn Jensen):

Ordføreren.

Kl. 14:14

Trine Pertou Mach (EL):

Tak. Jeg er rigtig glad for det spørgsmål, for så kan jeg jo bekræfte, at vi stadig væk har en stærk kritik af den interessevaretagelse, som EU grundlæggende og ofte har. Men det er korrekt, at den her forordning er et udtryk for det modsatte. Det er et udtryk for, at EU faktisk har handlet – og har handlet hurtigt – på noget, hvor vi i virkeligheden ville have ramt panden mod en mur, hvis vi havde haft en national diskussion om det. Så det bliver jo en løftestang for, at vi kan gøre noget her i Danmark.

Kl. 14:14

Første næstformand (Leif Lahn Jensen):

Der er ikke flere spørgsmål. Vi siger tak til ordføreren. Den næste ordfører på talerstolen er hr. Alex Ahrendtsen fra Dansk Folkeparti. Velkommen.

Kl. 14:15

(Ordfører)

Alex Ahrendtsen (DF):

Tak, formand. I Dansk Folkeparti finder vi det positivt, at energiselskaber, der i den seneste tid har tjent styrtende gennem overnormale profitter, betaler et midlertidigt solidaritetsbidrag eller – som ordføreren fra Venstre sagde – en særskat. Bidraget skal føres tilbage til danskerne, så de får en hjælpende hånd igennem den høje inflation, der især har betydet urimelig store elregninger. Vi kan på den baggrund støtte lovforslaget.

Kl. 14:15

Første næstformand (Leif Lahn Jensen):

Der er ingen korte bemærkninger, og vi siger tak til ordføreren. Den næste ordfører er hr. Noah Sturis fra Alternativet. Velkommen til.

Kl. 14:16

(Ordfører)

Noah Sturis (ALT):

Mange tak for ordet. Det er min første ordførertale i dag, og det er jo kutyme at bruge lejligheden til at udfolde lidt mere ved den lejlighed. Men ligesom jeg startede min første dag med at tage direkte til sættemøde omkring finansloven, vil jeg også bare gå direkte til stålet.

Vi behandler L 69, der handler om et midlertidigt solidaritetsbidrag, og det mener vi i Alternativet kun er rimeligt i situationen – at de virksomheder, der selv har tjent styrtende på en energikrise, betaler i solidaritet med de borgere, som selv er blevet presset på deres privatøkonomi. Alternativet synes, at det er uretfærdigt at lave en minimumsimplementering af et forslag, der handler om at lade kul-, olie- og gasselskaber betale noget af det overskud, de genererer på at skade vores klode. Alternativet synes også, det er uretfærdigt, at indkomståret ikke er 2022, hvor de overnormale profitter måske i virkeligheden gjorde sig mest gældende. Vi synes også, at det er uretfærdigt, at forslaget ikke gælder mellemhandlere, hvilket også blev rejst i forrige debat om L 68. Men i Alternativet synes vi især, det er uretfærdigt, at solidaritetsbidraget skal kunne fradrages i kulbrinteskatten, for er det så overhovedet et solidaritetsbidrag fra olieselskaber?

Alle de uretfærdigheder vil vi dykke videre ned i under udvalgsarbejdet, men overordnet set støtter vi i Alternativet forslaget. Vores tilgang til politik er at medvirke aktivt og positivt til at gøre lovforslaget, også helt generelt, så godt som muligt, så det kan lade sig gøre, at det virker i praksis. Så det vil vi prøve at arbejde på under udvalgsarbejdet, og vi ser frem til behandlingen.

Kl. 14:17

Første næstformand (Leif Lahn Jensen):

Vi siger tak for talen, og tillykke med jomfrutalen. Der er ikke nogen spørgsmål. Så er det skatteministeren. Velkommen.

Kl. 14:18

Skatteministeren (Jeppe Bruus):

Tak for det. Tak for modtagelsen af lovforslaget, som jo er endnu et af de forslag, der gennemfører elementet i EU's nødindgrebsforordning, nemlig det såkaldte solidaritetsbidrag. Provenuet for solidaritetsbidraget skal ligesom provenuet for indtægtsloftet bidrage til at finansiere de gode tiltag, som jeg henviste til ved lovforslaget før, og som vi i regeringen og aftalepartierne blev enige om i aftalen om inflationshjælp.

EU-forordningen fastsætter de overordnede rammer for solidaritetsbidraget. Baggrunden for bidraget er, at selskaber med aktiviteter i – og det her er vigtigt – olie-, gas-, kul- og raffinaderisektorerne har opnået ekstraordinære profitter som følge af de uforudsigelige og pludselige prisstigninger på fossile brændsler, der blev udløst af energikrisen og ikke mindst af krigen i Ukraine.

Solidaritetsbidraget er en særskat på selskabernes ekstraordinære profitter. De selskaber, der opnåede de ekstraordinære profitter, skal ved betaling af et bidrag yde et forholdsmæssigt bidrag til at mindske energikrisens skadelige virkninger. Bidraget skal kun opkræves af den del af selskabernes selskabsskattepligtige overskud, der efter forordningen bliver anset for ekstraordinære profitter.

Hvad er så ekstraordinære profitter? Jo, de ekstraordinære profitter bliver opgjort ved at tage udgangspunkt i det gennemsnitlige overskud i 4 tidligere år fra 2018 til 2021. Så lægger man 20 pct. oven i det gennemsnit, og den andel af den skattepligtige indkomst, der overstiger det tal, er den andel, som man skal betale solidaritetsbidrag af. Solidaritetsbidraget bliver pålagt med en sats på 33 pct. af de ekstraordinære profitter, og det skal opkræves oven i den almindelige selskabsskat.

Lovforslaget gennemfører solidaritetsbidraget i overensstemmelse med forordningens regler. Regeringen foreslår, at solidaritetsbidraget kun bliver pålagt i indkomståret 2023. Det er bl.a. begrundet i, at det vurderes, at det vil udløse kompensation til DUC-partnerne efter den såkaldte kompensationsaftale, hvis bidraget er blevet pålagt både i 2022 og i 2023. Efter forordningen skal de ekstraordinære profitter både pålægges almindelig selskabsskat og det midlertidige solidaritetsbidrag.

Hvis de ekstraordinære profitter efter nationale regler allerede pålægges en særlig skat ud over den almindelige selskabsskat, er der efter forordningen derimod ikke pligt til at opkræve både solidaritetsbidraget og den særlige nationale skat. Det er også derfor, at det ville udløse kompensation til DUC-partnerne efter kompensationsaftalen, hvis olie- og gasselskaber, der allerede betaler kulbrinteskat, som jo faktisk er en beskatning af overnormale profitter, af deres overnormale overskud, både skulle betale solidaritetsbidrag og kulbrinteskat af deres ekstraordinære profitter i 2023. På den baggrund foreslår regeringen, at selskaberne kan modregne solidaritetsbidraget i den kulbrintebeskatning, de betaler i 2023.

Så vil jeg også bare gerne tilføje her – for der har været noget debat om, hvorfor det ikke også er i 2022 – at vurderingen er, at der ikke vil være nogen provenumæssige forskelle på at implementere det i 2022 og i 2023, og derfor vælger vi som udgangspunkt 2023, også for at forfølge det princip, som vi normalt laver skattelovgivning efter, nemlig at vi gør det fremadrettet og ikke med tilbagevirkende kraft. Tak for ordet.

Kl. 14:21

Første næstformand (Leif Lahn Jensen):

Tak. Der er et par enkelte korte bemærkninger. Den første er fra hr. Sigurd Agersnap fra Socialistisk Folkeparti.

Kl. 14:21

Sigurd Agersnap (SF):

Tak for det. Jeg vil gerne spørge ministeren lidt til det her med mellemhandlere. En oplagt løsning var jo, at mellemhandlerne kom ind under solidaritetsbidraget, og jeg vil i særlig grad også spørge ministeren til det her med, at mellemhandlere jo får udbetalt kæmpestore bonusser, flere hundrede millioner kroner store bonusser for en enkelt medarbejder. Hvordan ser ministeren på mulighederne for dels at få mellemhandlere med ind under solidaritetsbidraget, dels at kontrollere de her kæmpestore bonusser?

Kl. 14:22

Første næstformand (Leif Lahn Jensen):

Ministeren.

Kl. 14:22

Skatteministeren (Jeppe Bruus):

Som jeg allerede har redegjort for, er jeg frustreret over, at vi ikke havde en model i forhold til mellemhandlerne. Man kan jo altid godt lave en selvstændig lovgivning i forhold til mellemhandlerne, men solidaritetsbidraget her, som jeg redegør for, handler om olie- og gasselskaber.

Så bliver jeg spurgt til bonusserne og de historier, vi hører, som jo er helt vanvittige. Nu må vi se, hvad der er op og ned i det. De har jo også været på besøg ovre hos min kollega i Klima- og Energi- og Forsyningsministeriet. Men som jeg har redegjort for, arbejder jeg for en model, vi kan bringe i anvendelse i forhold til mellemhandlerne, og som en del af det arbejde synes jeg at det da er meget naturligt at kigge på, om vi skal regulere de aflønninger, der er i den sektor, på samme måde, som vi har gjort det i f.eks. finanssektoren. For ingen af os kan jo leve med, at vi rækker en hjælpende hånd ud for at hjælpe danskerne, men at vi sådan set også hjælper de her selskaber med administrationsomkostninger ved at tage deres gældsposter, hvis det så viser sig, at de samtidig udbetaler tårnhøje bonusser – så hænger det jo slet ikke sammen.

Kl. 14:23

Første næstformand (Leif Lahn Jensen):

Spørgeren.

Kl. 14:23

Sigurd Agersnap (SF):

Den melding vil jeg meget gerne kvittere for. Det synes jeg lyder rigtig godt, og vi deler den holdning i SF.

Det andet, jeg gerne vil spørge til, er den her beregning af provenuet i 2022 kontra 2023. Jeg mindes at have læst, at det er under forudsætning af, at det ikke har en adfærdspåvirkning i de her virksomheder. Jeg synes, at det er svært at forestille sig, at en ekstrabeskatning ikke vil have en eller anden form for adfærdspåvirkning, også i forhold til dem, der udvinder olie.

Så kan ministeren bekræfte det, eller vil ministeren i hvert fald kigge på de provenuberegninger, altså om de har et adfærdselement i sig?

Kl. 14:23

Første næstformand (Leif Lahn Jensen):

Ministeren.

Kl. 14:23

Skatteministeren (Jeppe Bruus):

Der er jo flere elementer i det her. Altså, vi har – som det jo også er redegjort for i debatten – en Nordsøaftale, der gør, at vi her har en kulbrintebeskatning, der allerede er en beskatning af overnormale profitter. Men selv om de så betaler en del af den særskat i 2023, vil det blive udvandet hen over årene, fordi de kan modregne i kulbrintebeskatningen. Derfor må vi være ærlige og sige, at det samlede beløb, DUC-partnerne her bliver beskattet af, ikke er særlig stort, og det skyldes jo, at vi allerede har en beskatning af overnormal profit.

Kl. 14:24

Første næstformand (Leif Lahn Jensen):

Så er det fru Trine Pertou Mach for en kort bemærkning.

Kl. 14:24

Trine Pertou Mach (EL):

Tak, og jeg vil allerede nu også kvittere for ministerens kommentar til hr. Sigurd Agersnap omkring det her med bonusser. Mit spørgsmål går i virkeligheden på det her med valget mellem at gå med 2022 eller 2023. Jeg skal bare lige forstå det, som ministeren sagde. Altså, var det ud fra en vurdering af, hvor provenuet var størst, der afgjorde, hvilket år man valgte, og ikke det principielle, at man lovgav med tilbagevirkende kraft? For det var i virkeligheden det, der gik igennem diskussionen, da vi havde den tidligere på dagen, altså at det var mere principielt, at man ikke ville lovgive med tilbagevirkende kraft.

Kl. 14:25

Første næstformand (Leif Lahn Jensen):

Ministeren.

Kl. 14:25

Skatteministeren (Jeppe Bruus):

Her er jeg sådan set enig i det, som hr. Pelle Dragsted sagde tidligere. Altså, her åbner forordningen jo for, at man kan beskatte både 2022 og 2023, og derfor er det jo ikke med tilbagevirkende kraft. Når vi vælger ét år og ikke begge år, er det ud fra en vurdering af, at hvis vi valgte begge år, ville vi implementere mere end det, vi egentlig skal, altså ud over den minimumsimplementering, der er, og det er den juridiske vurdering, at det ville stride imod den aftale, der er vedrørende Nordsøen. Det vil sige, at vi jo implementerer et minimum her, fordi vurderingen er, at hvis vi implementerede mere end et minimum, ville vi skulle udbetale kompensation til DUC-parterne. Så står vi så over for at skulle vælge 2022 versus 2023, og der er vurderingen, at provenumæssigt vil der ikke være nogen væsentlige forskelle, og så går vi med 2023, fordi det jo så forfølger et andet princip, vi normalt har, når vi laver skattelovgivning, om, at det er rarest at lovgive fremadrettet og ikke tilbage i tiden.

Kl. 14:25

Første næstformand (Leif Lahn Jensen):

Spørgeren.

Kl. 14:25

Trine Pertou Mach (EL):

Men EU-forordningen giver jo netop mulighed for at gøre begge dele. Og jeg hører, hvad ministeren siger omkring det her med den mulige kompensation. Men er ministeren tilfreds med, at man ikke udnytter det, som EU-forordningen rent faktisk giver mulighed for, i forhold til at skaffe nogle flere penge i en ekstraordinær situation til statskassen, som man så kan bruge på at løfte inflationshjælpen, som vi taler meget om?

Kl. 14:26

Første næstformand (Leif Lahn Jensen):

Ministeren.

Kl. 14:26

Skatteministeren (Jeppe Bruus):

Men hvis man tror på den juridiske vurdering, og det vælger jeg jo så at gøre, fordi det også er den, der bliver tilvejebragt af mit system, af, at hvis vi tog begge år, ville vi ende med at skulle betale kompensation, ville der jo ikke komme flere penge ud af det, altså hvis det er rigtigt, og det har jeg ingen grund til at betvivle at det er. Det er jo derfor, vi minimumsimplementerer. Så for at svare på spørgsmålet vil der jo ikke ville komme flere penge, hvis vi valgte begge år, hvis vi så alligevel skal kompensere DUC-partnerne bagefter. Så vil det bare være at flytte penge rundt i systemet og betale en masse til administration og advokater bagefter også.

Kl. 14:26

Første næstformand (Leif Lahn Jensen):

Så er det hr. Pelle Dragsted.

Kl. 14:26

Pelle Dragsted (EL):

Tak for det. Den her DUC-aftale har jo været omstridt, også juridisk, igennem tiden. Altså, dengang man solgte den videre til Total, tror jeg det var, var den første vurdering, at det kunne man ikke, og så kunne man pludselig alligevel godt. Så man lavede først den ene konklusion i ministeriet, og så lavede man den stikmodsatte ganske kort tid efter – eller i hvert fald et stykke tid efter.

Så mit spørgsmål går på, om ministeren kan oversende et lidt grundigere juridisk notat til udvalget om, hvorfor man når frem til, at det, på trods af at der ligger en EU-forordning – det er jo helt særlig her, for det er ikke engang en dansk beslutning – skal være en minimumsimplementering. Kan vi i det mindste ikke få en grundig juridisk gennemgang af det? Jeg kan nok ikke bede om en uafhængig juridisk gennemgang, men det kunne man jo så få uafhængige jurister til at kigge på.

Kl. 14:27

Første næstformand (Leif Lahn Jensen):

Ministeren.

Kl. 14:27

Skatteministeren (Jeppe Bruus):

Uafhængigt eller ej – jeg tror også, at jeg i andre sager har svaret, at jeg som minister står på den rådgivning og vurdering, jeg får fra mit system. Jeg har svaret på det i en række § 20-spørgsmål, tror jeg, men hvis der er behov for at uddybe det yderligere, stiller jeg mig selvfølgelig til rådighed.

Kl. 14:28

Første næstformand (Leif Lahn Jensen):

Spørgeren.

Kl. 14:28

Pelle Dragsted (EL):

Det tror jeg vil være rigtig godt, altså at vi kan få et egentligt juridisk notat om det her. For det er jo noget, der har haft offentlighedens interesse igennem tiden.

Mit andet spørgsmål går på, hvorfor man skal kunne fradrage det i kulbrinteskatten i de kommende år. Altså, hvorfor skal en beskatning af en overnormal profit i 2023 kunne fradrages i kulbrinteskatten i 2024 og 2025?

Kl. 14:28

Første næstformand (Leif Lahn Jensen):

Ministeren.

Kl. 14:28

Skatteministeren (Jeppe Bruus):

Det står jo faktisk i forordningen. Hvis du allerede har en national beskatning af overnormal profit, kan solidaritetsbidraget modregnes i den. Det er jo sådan set det, som det er udtryk for her. Det vil sige, at de penge, vi får ind i år 1, altså 2023, stiller vi så faktisk til rådighed i den aftale, vi har lavet om inflationshjælp. Men det bliver jo modregnet i de kommende år, og det vil sige, at provenuet bliver udvandet. Det følger jo af forordningen.

Kl. 14:29

Første næstformand (Leif Lahn Jensen):

Der er ikke flere spørgsmål. Vi siger tak til ministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Skatteudvalget. Hvis ingen gør indsigelse mod dette, betragter jeg det som vedtaget.

Det er vedtaget.

Kl. 14:29

Meddelelser fra formanden

Første næstformand (Leif Lahn Jensen):

Der er ikke mere at foretage i dette møde.

Folketingets næste møde afholdes tirsdag den 11. april 2023, kl. 13.00.

Jeg henviser til den dagsorden, der vil fremgå af Folketingets hjemmeside. Jeg skal i øvrigt henvise til ugeplanen, der også vil fremgå af Folketingets hjemmeside.

Mødet er hævet. (Kl. 14:29).


10. møde

Torsdag den 26. oktober 2023 kl. 10.00

Dagsorden

1) Spørgsmål om meddelelse af orlov til og indkaldelse af stedfortrædere for medlem af Folketinget Carl Valentin (SF), medlem af Folketinget Karina Adsbøl (DD) og medlem af Folketinget Brigitte Klintskov Jerkel (KF).

2) Indstilling fra Udvalget til Valgs Prøvelse:

Godkendelse af stedfortræder som midlertidigt medlem af Folketinget for Carl Valentin (SF).

3) 1. behandling af lovforslag nr. L 15:

Forslag til lov om ændring af taxiloven. (Mulighed for at undtage visse øer fra lovens anvendelsesområde).

Af transportministeren (Thomas Danielsen).

(Fremsættelse 04.10.2023).

4) 1. behandling af lovforslag nr. L 16:

Forslag til lov om ændring af lov om private fællesveje, lov om letbane på Ring 3 og lov om anlæg af en ny Storstrømsbro og nedrivning af den eksisterende Storstrømsbro. (Etablering af en tilladelsesordning for ledninger, kabler og tilbehør i private fællesveje på landet og tilpasning af visse anlægslove til VVM-direktivet og naturbeskyttelsesdirektiverne).

Af transportministeren (Thomas Danielsen).

(Fremsættelse 04.10.2023).

5) 1. behandling af lovforslag nr. L 17:

Forslag til lov om udbygning af motorvej E20/E45 ved Kolding, anlæg af Kalundborgmotorvejens tredje etape og udbygning af rute 15, Ringkøbing-Herning.

Af transportministeren (Thomas Danielsen).

(Fremsættelse 04.10.2023).

6) 1. behandling af lovforslag nr. L 11:

Forslag til lov om ændring af lov om erstatning fra staten til ofre for forbrydelser. (Retskrav på erstatning og godtgørelse til ofre for terrorhandlinger begået i udlandet).

Af justitsministeren (Peter Hummelgaard).

(Fremsættelse 04.10.2023).

7) 1. behandling af lovforslag nr. L 12:

Forslag til lov om ændring af lov om fuldbyrdelse af straf m.v. (Afskæring af voldtægtsdømte personers mulighed for at afsone med fodlænke).

Af justitsministeren (Peter Hummelgaard).

(Fremsættelse 04.10.2023).

8) 1. behandling af lovforslag nr. L 40:

Forslag til lov om ændring af udlændingeloven, lov om midlertidig opholdstilladelse til personer, der er fordrevet fra Ukraine, og hjemrejseloven. (Styrkelse af udlændingemyndighedernes og politiets værktøjer til kontrol af udlændinges indrejse og ophold i Danmark).

Af udlændinge- og integrationsministeren (Kaare Dybvad Bek).

(Fremsættelse 05.10.2023).

9) 1. behandling af lovforslag nr. L 41:

Forslag til lov om ændring af lov om midlertidig opholdstilladelse til personer, der i Afghanistan har bistået danske myndigheder m.v. (Forlængelse af Afghanistansærloven).

Af udlændinge- og integrationsministeren (Kaare Dybvad Bek).

(Fremsættelse 05.10.2023).

10) 1. behandling af lovforslag nr. L 48:

Forslag til lov om ændring af lov om valg til Folketinget og forskellige andre love og om ophævelse af lov om midlertidig videreførelse af rettigheder efter lov om kommunale og regionale valg og lov om valg af danske medlemmer til Europa-Parlamentet i forbindelse med Det Forenede Kongeriges udtræden af Den Europæiske Union. (Modernisering af rammerne for valg og lokaldemokrati m.v.).

Af indenrigs- og sundhedsministeren (Sophie Løhde).

(Fremsættelse 05.10.2023).

11) 1. behandling af lovforslag nr. L 45:

Forslag til lov om ændring af lov om videnskabsetisk behandling af sundhedsvidenskabelige forskningsprojekter og sundhedsdatavidenskabelige forskningsprojekter og sundhedsloven. (Smidigere rammer for sundhedsforskning og mere information og selvbestemmelse til patienter og forsøgspersoner m.v.).

Af indenrigs- og sundhedsministeren (Sophie Løhde).

(Fremsættelse 05.10.2023).

12) 1. behandling af lovforslag nr. L 47:

Forslag til lov om ændring af sundhedsloven. (Mulighed for forudgående fravalg af genoplivningsforsøg ved hjertestop).

Af indenrigs- og sundhedsministeren (Sophie Løhde).

(Fremsættelse 05.10.2023).

13) 1. behandling af lovforslag nr. L 53:

Forslag til lov om ændring af lov om autorisation af sundhedspersoner og om sundhedsfaglig virksomhed, sundhedsloven, lov om lægemidler og lov om klage- og erstatningsadgang inden for sundhedsvæsenet. (Indførelse af et forbeholdt virksomhedsområde for sygeplejersker og specialsygeplejersker, udvidelse af jordemødres forbeholdte virksomhedsområde og Ankenævnet for Patienterstatningens kompetence til behandling af grønlandske klagesager om patienterstatning).

Af indenrigs- og sundhedsministeren (Sophie Løhde).

(Fremsættelse 12.10.2023).

Kl. 10:00

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Udlændinge- og integrationsministeren (Kaare Dybvad Bek):

Lovforslag nr. L 61 (Forslag til lov om indfødsrets meddelelse).

Ministeren for landdistrikter (Louise Schack Elholm):

Lovforslag nr. L 62 (Forslag til lov om ændring af lov om planlægning og forskellige andre love).

Social- og boligministeren (Pernille Rosenkrantz-Theil):

Lovforslag nr. L 63 (Forslag til lov om ændring af lov om frikommunenetværk og barnets lov).

Christina Olumeko (ALT) m.fl.:

Lovforslag nr. L 64 (Forslag til lov om velfærd).

Mikkel Bjørn (DF) m.fl.:

Beslutningsforslag nr. B 24 (Forslag til folketingsbeslutning om veto mod Tyrkiets optagelse i EU).

Titlerne på de anmeldte sager vil fremgå af www.folketingstidende.dk (jf. ovenfor).

Kl. 10:00

Samtykke til behandling

Formanden (Søren Gade):

Efter at dagsordenen for dagens møde er blevet offentliggjort, har jeg modtaget en ansøgning om orlov til og indkaldelse af stedfortrædere for medlem af Folketinget Brigitte Klintskov Jerkel (KF).

Med Tingets samtykke vil jeg lade denne sag behandle i dagens møde. Hvis ingen gør indsigelse, vil jeg betragte samtykke som givet.

Det er givet.

Det første punkt på dagsordenen er:

1) Spørgsmål om meddelelse af orlov til og indkaldelse af stedfortrædere for medlem af Folketinget Carl Valentin (SF), medlem af Folketinget Karina Adsbøl (DD) og medlem af Folketinget Brigitte Klintskov Jerkel (KF).

Kl. 10:01

Formanden (Søren Gade):

Carl Valentin (SF) og Karina Adsbøl (DD) har begge søgt om orlov fra den 1. november 2023, jævnfør forretningsordenens § 41, stk. 3, litra a, mens Brigitte Klintskov Jerkel har søgt om orlov fra den 1. november 2023, jævnfør forretningsordenens § 41, stk. 3, litra a, og dernæst om orlov fra den 18. november 2023, jævnfør forretningsordenens § 41, stk. 3, litra c.

Hvis ingen gør indsigelse, vil jeg betragte det som vedtaget, at der meddeles orlov som ansøgt, og at stedfortræderne indkaldes som midlertidige medlemmer.

Det er vedtaget.

Det næste punkt på dagsordenen er:

2) Indstilling fra Udvalget til Valgs Prøvelse:

Godkendelse af stedfortræder som nyt ordinært medlem af Folketinget for Jakob Ellemann-Jensen (V) og godkendelse af stedfortrædere som midlertidige medlemmer af Folketinget for Carl Valentin (SF), Karina Adsbøl (DD) og Brigitte Klintskov Jerkel (KF).

Kl. 10:02

Forhandling

Formanden (Søren Gade):

Fra Udvalget til Valgs Prøvelse har jeg modtaget indstilling om, at 1. stedfortræder for Venstre i Østjyllands Storkreds, Heidi Bank, godkendes som ordinært medlem af Folketinget fra og med den 24. oktober 2023, da Jakob Ellemann-Jensen nedlagde sit mandat pr. 23. oktober 2023.

Jeg har endvidere modtaget indstilling om, at 1. stedfortræder for Socialistisk Folkeparti i Københavns Storkreds, Halime Oguz, godkendes som midlertidigt medlem af Folketinget fra og med den 1. november 2023 i anledning af Carl Valentins orlov, og at 1. stedfortræder for Danmarksdemokraterne i Sydjyllands Storkreds, Jenny Andresen, godkendes som midlertidigt medlem af Folketinget fra og med den 1. november 2023 i anledning af Karina Adsbøls orlov.

Endelig har jeg modtaget indstilling om, at 1. stedfortræder for Det Konservative Folkeparti i Sjællands Storkreds, Andreas Karlsen, godkendes som midlertidigt medlem af Folketinget fra og med den 1. november 2023 i anledning af Brigitte Klintskov Jerkels orlov.

Er der nogen, der ønsker ordet?

Da det ikke er tilfældet, går vi til afstemning.

Kl. 10:03

Afstemning

Formanden (Søren Gade):

Der stemmes om udvalgets indstilling. Afstemningen starter.

Afstemningen slutter.

For stemte 108 (S, V, M, SF, DD, LA, KF, EL, RV, DF, ALT, NB og Jon Stephensen (UFG)), imod stemte 0, hverken for eller imod stemte 0.

Udvalgets indstilling er enstemmigt vedtaget med 108 stemmer.

Jeg giver lige medlemmerne – dem, der ikke skal blive her – et halvt minut til at forlade salen.

Jeg skal bede dem, der ikke skal være i salen, om at forlade salen, så vi får lidt ro.

Det næste punkt på dagsordenen er:

3) 1. behandling af lovforslag nr. L 15:

Forslag til lov om ændring af taxiloven. (Mulighed for at undtage visse øer fra lovens anvendelsesområde).

Af transportministeren (Thomas Danielsen).

(Fremsættelse 04.10.2023).

Kl. 10:03

Forhandling

Formanden (Søren Gade):

Forhandlingen er åbnet. Jeg byder velkommen til den første ordfører, hr. Kasper Roug fra Socialdemokratiet. Værsgo.

Kl. 10:05

(Ordfører)

Kasper Roug (S):

Tak for det, formand. Der er ingen tvivl om, at denne ændring af taxiloven med L 15 betyder rigtig, rigtig meget for specielt de allermindste øer og små samfund, vi har rundtomkring i Danmark. Der er mange små danske øer, hvor det ikke kan løbe rundt at have en normal taxavirksomhed, og der er selvfølgelig stadig væk et kørselsbehov, når der er nogle beboere derude. Derfor er der selvfølgelig ikke adgang for beboerne til taxa til lokal kørsel på områderne.

I Socialdemokratiet mener vi, at det skal være attraktivt at bo på danske småøer og øer i det hele taget. Og der er ingen tvivl om, at vi har nogle bittesmå, sårbare samfund derude, som det selvfølgelig er vigtigt at vi er med til at finde gode muligheder for. Jeg mener egentlig heller ikke, at lovgivningen skal stå i vejen for, at landets små og sårbare samfund kan være kreative og pragmatiske. Der er ingen tvivl om, at når man er nogle bittesmå samfund, er kreativitet og pragmatisme ikke kun en mulighed, men faktisk også en nødvendighed. Derfor er den her ændring af taxalovgivningen et fint skridt og et godt skridt, for at vi kan give nogle flere muligheder til de her småøer.

Så Socialdemokratiet støtter selvfølgelig forslaget.

Kl. 10:06

Formanden (Søren Gade):

Tak for det. Der er en enkelt kort bemærkning. Hr. Nick Zimmermann, Dansk Folkeparti, værsgo.

Kl. 10:06

Nick Zimmermann (DF):

Tak for det. Jeg kunne egentlig godt tænke mig at høre ordføreren om, hvad Socialdemokraternes linje er sådan bredt set i forhold til det her. For nu starter man med at liberalisere taxalovgivningen på øerne, kan man vel rolig sige. Er det noget, man forestiller sig måske på et tidspunkt skal udvides til, jeg var lige ved at sige fastlandet og Danmarks største ø, nemlig Sjælland?

Kl. 10:07

Formanden (Søren Gade):

Ordføreren.

Kl. 10:07

Kasper Roug (S):

Det helt korte og klare svar på det er jo: Nej, det tænker vi ikke det skal.

Kl. 10:07

Formanden (Søren Gade):

Hr. Nick Zimmermann.

Kl. 10:07

Nick Zimmermann (DF):

Okay, så ordføreren kan et hundrede procent udelukke, at der på et tidspunkt i den her regeringsperiode kommer til at ske en yderligere liberalisering af taxalovgivningen?

Kl. 10:07

Formanden (Søren Gade):

Ordføreren.

Kl. 10:07

Kasper Roug (S):

Tak for spørgsmålet. Spørgsmålet er godt nok stillet hårdt op, skal jeg love for, og fred være med det. Nu talte vi jo om småøerne lige før og så også om Sjælland. Jeg kan ikke forestille mig, at man kan se de samme vilkår, som vi ser på småøerne, som vi taler om i dag, på hele Sjælland. Men liberalisering er jo en politisk drøftelse, som selvfølgelig sagtens kan komme på tale. Det skal jeg ikke kunne udelukke.

Kl. 10:07

Formanden (Søren Gade):

Tak for det. Der er ikke flere korte bemærkninger. Vi siger tak til hr. Kasper Roug fra Socialdemokratiet, og jeg byder nu velkommen til hr. Peter Juel-Jensen fra Venstre.

Kl. 10:07

(Ordfører)

Peter Juel-Jensen (V):

Tak for det, formand. Det skal være lettere at bo og arbejde overalt i Danmark, og i den forbindelse er bl.a. muligheden for transport essentiel. På de danske øer med få indbyggere giver det ikke mening at have regler for taxakørsel, fordi kørselsbehovet er begrænset, endda meget begrænset.

Med lovforslaget får transportministeren bemyndigelse til at fastsætte regler om, at taxiloven ikke skal finde anvendelse på visse øer, hvor der ikke er almindelig adgang til taxakørsel, såfremt den pågældende kommune ønsker det. Forslaget vil medføre, at privatpersoner får mulighed for at transportere andre personer mod betaling på de øer, som undtages fra taxilovens anvendelsesområde, uden at skulle efterleve taxiloven.

Der er jo stor forskel på, om man bor i en by eller på en lille ø, og det kalder selvfølgelig på forskellige løsninger. Jeg er umådelig glad for, at denne regering har haft mod til at finde en ubureaukratisk løsning på, at også øboere kan få løst deres transportproblemer, når der er behov for det. På de små øer er der mange steder for få passagerer, til at taxavognmanden vil køre og kan etablere en virksomhed, men der vil stadig væk være et behov for at kunne bestille en kørsel.

Det her er et eksempel på, at transport- og landdistriktspolitik går op i en højere enhed, og det kan Venstre selvfølgelig kun støtte. Vi anbefaler lovforslaget.

Kl. 10:09

Formanden (Søren Gade):

Tak for det, og der er ingen korte bemærkninger. Vi siger tak til ordføreren, hr. Peter Juel-Jensen fra Venstre, og jeg byder nu velkommen til hr. Peter Have fra Moderaterne.

Kl. 10:09

(Ordfører)

Peter Have (M):

Tak for det, formand. Det er vores opgave som politikere at gøre det muligt at bosætte sig i hele landet, også på de små øer, som man skal sejle til. Derfor skal vi heller ikke have lovgivning, der står i vejen for mobiliteten på de mindre øer. For sådan er det i dag: Den nuværende lovgivning er en hindring for adgangen til transport på øerne – og sådan skal det ikke være. Derfor ønsker vi med dette forslag at undtage visse øer for taxilovens anvendelsesområde, for det giver ganske enkelt ikke mening at drive taxavirksomhed på øer, hvor kørselsbehovet rigtig lavt.

Det betyder ikke, at der ikke skal betales skat af indtægterne, og det betyder heller ikke, at man kan overtage en eksisterende virksomheds kørsel, for det er en forudsætning, at der ikke er nogen taxakørsel på øen i forvejen. Men det er en måde at gøre livet på de små øer nemmere og mere fleksibelt – det er noget, som både regeringen og Moderaterne går op i – og vi støtter varmt forslaget.

Kl. 10:10

Formanden (Søren Gade):

Tak for det. Der er ingen korte bemærkninger. Vi siger tak til hr. Peter Have fra Moderaterne, og jeg byder nu velkommen til fru Sofie Lippert fra Socialistisk Folkeparti.

Kl. 10:10

(Ordfører)

Sofie Lippert (SF):

Mobiliteten på de danske småøer er vigtig, ja, mobiliteten i hele Danmark er vigtig for SF, og derfor er vi glade, når regeringen fremsætter forslag med formålet at øge denne. Når jeg alligevel ikke står på denne talerstol og jubler, skyldes det flere ting. Det bekymrer mig at fratage områder helt fra taxiloven. Taxilovens bestemmelser er til for at sikre kunderne et ordentligt produkt, et sikkert produkt. Samtidig er den til for at sikre, at dem, der kører taxa, kan gøre det på ordentlige vilkår.

I SF er vi glade for den nuværende taxilov. Derfor mener vi i udgangspunktet ikke, at det er en forbedring for et lokalområde at fritage det fra lovgivningen. Når det er sagt, kan jeg sagtens se, at loven skaber mange benspænd i små lokalområder, hvor der ikke er brug for taxaer i døgndrift, men man måske af og til har brug for at kunne købe sig til et lift.

Derfor lytter jeg også til de mange positive høringssvar med vægt på, at øer, der i dag har taxakørsel, ikke pludselig skal fritages, da det jo har vist sig muligt at drive taxakørsel inden for lovens rammer netop der. Samtidig kan vi ikke ignorere et i mine øjne afgørende høringssvar fra Sammenslutningen af Danske Småøer; deres bekymring for udviklingen på småøerne bør vi tage meget seriøst.

Sidst, men ikke mindst, vil jeg gerne vende tilbage til min første pointe: SF kan godt lide taxiloven, og dette må ikke blive et første skridt på vejen til at rulle den tilbage. Jeg sætter pris på, at ministeren i første omgang i høringsnotatet afviser at udvide dette til flere områder. SF kan i udgangspunktet ikke støtte en fuld fritagelse fra taxiloven på øerne, men håber, at vi gennem udvalgsbehandlingen kan finde frem til et ændringsforslag, der tager højde for de bekymringer, Sammenslutningen af Danske Småøer har, og dermed kan nøjes med at fritage områder fra den delmængde af taxiloven, der skaber de største benspænd.

Kl. 10:12

Formanden (Søren Gade):

Tak for det. Der er ikke nogen korte bemærkninger, så vi siger tak til fru Sofie Lippert fra Socialistisk Folkeparti, og jeg byder nu velkommen til hr. Kenneth Fredslund Petersen fra Danmarksdemokraterne.

Kl. 10:12

(Ordfører)

Kenneth Fredslund Petersen (DD):

Tak, formand. Med lovforslaget får transportministeren bemyndigelse til at fastsætte regler om, at taxiloven ikke skal finde anvendelse på visse øer, hvor der ikke er almindelig adgang til taxakørsel, hvis kommunen ønsker det.

Forslaget medfører, at privatpersoner får mulighed for at transportere andre personer mod betaling på de øer, som undtages fra taxilovens anvendelsesområde, uden at skulle efterleve taxiloven. Forslaget gælder for alle ikke bro- eller landfaste øer, undtagen Bornholm, og der må ikke i forvejen være taxaer på øen.

Vi kan godt se de udfordringer, der er i de her små øsamfund. Det er både teoretisk og praktisk umuligt at drive en almindelig taxaforretning, så vi fra Danmarksdemokraterne støtter forslaget.

Kl. 10:13

Formanden (Søren Gade):

Tak for det. Der er ingen korte bemærkninger. Vi siger tak til hr. Kenneth Fredslund Petersen fra Danmarksdemokraterne. Jeg byder nu velkommen til hr. Niels Flemming Hansen fra Det Konservative Folkeparti.

Kl. 10:13

(Ordfører)

Niels Flemming Hansen (KF):

Mange tak for det, hr. formand. Meget er jo allerede sagt på nuværende tidspunkt. Vi skal sørge for, at det altid er godt at bo på landet og bo ude på de danske småøer. Vi skal også sørge for, at det kan lade sig gøre at drive en virksomhed ude på de danske småøer.

Man hører jo historier om, at folk har været på restauranter og spist og af uransagelige årsager ikke kan køre derfra, hvor det er kokken, der skal køre folk hjem, og det giver vi nu mulighed for at kunne gøre på lovlig vis, og det er vi sådan set glade for. Vi er meget positive over for forslaget, som giver en bedre mulighed for lovlig personbefordring på mindre og ikkebrofaste øer, så det her er bestemt et skridt i den rigtige retning.

Vi støtter forslaget, og det skulle jeg hilse fra Liberal Alliance at sige, at det gør de også.

Kl. 10:14

Formanden (Søren Gade):

Tak for det. Der er ingen korte bemærkninger. Vi siger tak til hr. Niels Flemming Hansen fra Det Konservative Folkeparti. Jeg giver nu ordet til fru Jette Gottlieb fra Enhedslisten.

Kl. 10:14

(Ordfører)

Jette Gottlieb (EL):

Tak. Taxiloven er jo lavet for, at vi er fuldstændig sikre på, at man bliver befordret i sikkerhed og med et ansvar, og det er fra min side, fra Enhedslistens side en rigtig tanke, at man kan dispensere fra dele af taxiloven for at forhindre benspænd i forbindelse med transporter på små øer uden landfast forbindelse. Så i hovedsagen støtter vi det her forslag, men vi har selvfølgelig nogle men'er, og det ene er, at det selvfølgelig ikke må være det første skridt til en udvidelse, fordi det har vi eksempler på hvordan kan gå galt, og jeg føler, at den socialdemokratiske ordfører, og formentlig også ministeren, når han kommer på talerstolen, vil betrygge mig i, at det ikke er det første skridt til ophævelse af regler for taxakørsel.

Men jeg vil gerne stille spørgsmålstegn ved, hvordan man vil sikre de to begreber, ansvar og sikkerhed. Altså, skal der være tale om særligt syn for de biler, der skal have lov til at køre som taxa? Skal der være en særlig ansvarsforsikring for de personer, der varetager det og sådan nogle ting? Det vil jeg alt sammen stille spørgsmål om. Det sidste, jeg vil foreslå, er, at vi forsyner loven med enten en solnedgangsklausul eller eventuelt en genbesøgsklausul, så vi kan være sikre på, at det virker efter hensigten om et par år.

Enhedslisten støtter i udgangspunktet forslaget.

Kl. 10:16

Formanden (Søren Gade):

Tak for det. Der er ingen korte bemærkninger. Vi siger tak til fru Jette Gottlieb fra Enhedslisten. Jeg giver nu ordet til hr. Stinus Lindgreen fra Radikale Venstre.

Kl. 10:16

(Ordfører)

Stinus Lindgreen (RV):

Mange tak, formand. Mobilitet i hele landet er jo vigtigt, særlig i et land som Danmark med en masse øer, og det er klart, at særlig vores små, ikke landfaste øer med relativt få beboere har en særlig udfordring, når det kommer til at køre rundt med deres indbyggere. Det er svært for et selskab at få en rentabel virksomhed op at køre, hvis kundegrundlaget er alt for lille. Derfor giver det jo også mening at kigge på at undtage disse øer fra taxilovens bestemmelser, hvis det ønskes af kommunen, så man kan sikre en anden form for mobilitet for de mennesker, der bor der.

Det skal selvfølgelig også siges, at der er en grund til, at vi har en taxilov. Vi er jo nødt til at sikre passagerernes sikkerhed. Vi er nødt til at sikre, at de har en vis sikkerhed for, at bilen er i orden, at der bliver kørt ordentligt. Alle de her ting skal selvfølgelig være på plads. Vi skal have styr på skattebetalingen. Vi skal have styr på prissætningen. Der er en masse elementer i det her, som vi skal være opmærksomme på, men når det er sagt, er idéen om at undtage småøerne fra taxiloven en rigtig god idé, som vi i udgangspunktet støtter i Radikale Venstre.

Jeg har som sagt et par punkter, vi må tage i udvalgsbehandlingen for at være sikre på, at det bliver gjort på en ordentlig måde, så vi sikrer passagererne og vi sikrer øernes levedygtighed i fremtiden. Men Radikale Venstre støtter lovforslaget. Tak.

Kl. 10:17

Formanden (Søren Gade):

Tak for det. Der er ingen korte bemærkninger. Vi siger tak til hr. Stinus Lindgreen fra Radikale Venstre. Jeg giver nu ordet til og byder velkommen til hr. Nick Zimmermann Dansk Folkeparti.

Kl. 10:18

(Ordfører)

Nick Zimmermann (DF):

Tak for det. Vi synes sådan set, det er et fint lille forslag, som regeringen her har sammensat. Vi er jo i Dansk Folkeparti også helt enige i, at det skal være lettere at bo og arbejde i udkantsområderne. Det er jo desværre ikke så meget, vi har set til regeringens ambitioner på det her område indtil nu, så er det da godt, at man har fundet et lille hjørne, som vi egentlig kan være enige om.

Så er det jo selvfølgelig klart, at der er nogle særlige forhold i den del af landet, og at vi skal forsøge at indrette lovgivningen på en måde, sådan at det gavner den her del af landet. Det siger jo sig selv, at der er nogle øer i Danmark, hvor det ikke er muligt at bedrive taxavirksomhed på et økonomisk rentabelt grundlag. Så vi kan altså fint støtte, at privatpersoner får mulighed for at transportere andre personer mod betaling på øer, hvor der ikke er taxakørsel, uden at skulle efterleve taxalovens bestemmelser. Men det er også klart, at vi mere bredt set på den her baggrund godt vil håbe, at ministeren indkalder til nogle forhandlinger og mere generelle drøftelser af taxiloven. Tak.

Kl. 10:18

Formanden (Søren Gade):

Tak for det. Der er lige en enkelt kort bemærkning fra hr. Kasper Roug fra Socialdemokratiet. Værsgo.

Kl. 10:19

Kasper Roug (S):

Tak for det, og tak for ordførertalen. Nu er jeg bare nysgerrig i forhold til det spørgsmål, jeg fik fra ordføreren, altså om den her ændring af taxalovgivningen, som vi nu førstebehandler her, og som vi forhåbentlig vedtager, f.eks. også kan spredes til hele Sjælland. Er det noget, som Danmarksdemokraterne mener, altså at den taxilov, som vi er ved at lave i dag, skal spredes til hele Sjælland?

Kl. 10:19

Formanden (Søren Gade):

Ordføreren.

Kl. 10:19

Nick Zimmermann (DF):

Nu vil jeg godt lige starte med at sige, at jeg er DF'er, også DF'er helt ind i hjertet, så det andet vil jeg i hvert fald gerne lige afskrive mig.

Det er selvfølgelig klart, at vi håber, at ministeren eller regeringen generelt har tænkt sig at indkalde til nogle drøftelser omkring det her, for det er jo ikke kun på øerne, der er udfordringer i forhold til taxabranchen. Vi har jo set, hvordan taxabranchen, især centreret omkring København og andre store byer i Danmark, nærmest fuldstændig er blevet overtaget af salafister og islamiske militante, og jeg vil undlade at nævne dem ved navns nævnelse. Men vi har jo eksempelvis et stort taxafirma i København, der er overtaget af en del af Islamisk Trossamfund, så det synes jeg selvfølgelig er rigtig ærgerligt,

Kl. 10:20

Formanden (Søren Gade):

Hr. Kasper Roug fra Socialdemokratiet. Værsgo.

Kl. 10:20

Kasper Roug (S):

Mange tak for det. Og jeg beklager rigtig meget, at jeg ikke lige kunne finde ud af, hvor hjertet var henne, men selvfølgelig er der ingen tvivl om, hvor hjertet er hos ordføreren, og det har jeg selvfølgelig stor, stor respekt for. Men det er jo ikke et svar på mit spørgsmål. Altså, vil Dansk Folkeparti gerne indføre den lovgivning, vi behandler i dag, på hele Sjælland?

Kl. 10:20

Formanden (Søren Gade):

Ordføreren.

Kl. 10:20

Nick Zimmermann (DF):

Det er i hvert fald helt klart og tydeligt, at vi rigtig gerne vil være med til kigge på taxiloven generelt og bredt set. For det er der så sandelig behov for, og der er også behov for at kigge på nogle andre muligheder end dem, man har i dag, også på Sjælland.

Men det er jo klart, at vi nu må se, hvad Socialdemokraterne ender med at beslutte sig for. For de sidder jo godt nok lidt på hænderne i den her diskussion, synes jeg; det var ikke meget svar, jeg fik før, da jeg spurgte ordføreren, om man var klar til at kigge på det her. Så jeg synes da først og fremmest, at det kunne være rart at høre, hvad fagbevægelsens forlængede arm siger til det her spørgsmål.

Kl. 10:21

Formanden (Søren Gade):

Nu er der ikke flere korte bemærkninger, så vi siger tak til hr. Nick Zimmermann fra Dansk Folkeparti. Og jeg byder nu velkommen til fru Christina Olumeko fra Alternativet.

Kl. 10:21

(Ordfører)

Christina Olumeko (ALT):

Tak for ordet. Det her lovforslag handler om at undtage visse øer fra taxalovens anvendelsesområde. Helt grundlæggende er vi i Alternativet i første omgang positive over for lovforslaget. Lovforslaget vil nemlig imødekomme den problematik, at der på en række mindre danske øer i dag ikke er almindelig adgang til taxakørsel, og det skyldes simpelt hen, som det også er blevet nævnt tidligere af mine gode kollegaer, at kørselsbehovet på de her mindre øer er begrænset.

Med loven får transportministeren bemyndigelse til at undtage visse øer fra loven, hvis den pågældende kommune ønsker det. Alternativet kan på nuværende tidspunkt støtte lovforslaget, og det kan vi i høj grad, fordi lovforslaget sætter det krav op, at der skal være en dialog med de pågældende kommuner. Men vi hæfter os ved, at der er bekymringer i høringssvarene om, at vi med lovforslaget går for vidt, altså det med, at enkelte bestemmelser i taxaloven stadig bør finde anvendelse, og de bekymringer vil vi i Alternativet gerne blive klogere på. Så derfor ser vi frem til udvalgsbehandlingen. Tak for ordet.

Kl. 10:22

Formanden (Søren Gade):

Tak for det, og der er ingen korte bemærkninger. Vi siger tak til fru Christina Olumeko fra Alternativet. Jeg byder nu velkommen til hr. Kim Edberg Andersen fra Nye Borgerlige.

Kl. 10:22

(Ordfører)

Kim Edberg Andersen (NB):

Tak for det, formand. Det er en god lov. Nye Borgerlige støtter op om gode love, så vi tager lige afslutningen først: Vi kommer naturligvis til at støtte forslaget. Og så kan jeg jo kun opfordre Socialdemokraternes ordfører til at stille mig samme spørgsmål, som han stillede Dansk Folkeparti, nemlig om vi har ønsker om at liberalisere yderligere. Vi kan også spare ham for det ved at sige: Ja, det ønsker vi.

Det er jo dejligt at komme i Transportudvalget og til transportministeren, for man bliver altid glad som gammel borgerlig, når man møder en sand liberal Venstremand, og liberalisering er godt. Men jeg vil godt lige adressere noget af det, som er kommet, og nogle af forklaringerne fra andre partier, hvor de siger: Jamen der er nogle steder, hvor man simpelt hen ikke kan drive en forretning uden at liberalisere. Og så håber jeg, I alle sammen går hjem og ser på, hvor gode forretninger den offentlige transport er. Det er derfor, den bliver sparet væk.

Så måske skal vi i liberalismens tegn kigge sådan lidt bredere på det her med at kunne transporteres rundt, for skåltalerne fejler jo ingenting. Men man skal kunne komme rundt, også ude på landet. Og det vil vi, der er ude på landet, også rigtig gerne – det vil vi rigtig gerne. Der er bare ingen busser, der gør det muligt. På de små øer har vi så endelig indset efter mange, mange år, at ingen taxaer kunne drives der. Så måske skulle vi tage en beslutning alle sammen og så sige: Offentlig transport i Danmark, også den, hvor man som borger bliver transporteret rundt af private taxavognmænd, er måske et sted nu, hvor den ikke helt hænger sammen. Så måske skal vi liberalisere yderligere. For vi skal kunne sørge for, at mennesker i vores samfund uden for byerne kan komme rundt. Det her er første skridt. I Nye Borgerlige så vi rigtig gerne, at vi sørgede for, at det også blev udmøntet andre steder end på de små øer. For hvis definitionen på, at man bor på en lille ø, er, at man ikke kan få en taxa til at komme rundt, så er vi mange i Nordjylland, der fuldstændig landfast også bor på små øer.

I Nye Borgerlige støtter vi forslaget, og vi håber på, at ministeren indkalder til yderligere liberalisering af transporterhverv i Danmark. Det ser vi frem til, og svaret har jeg jo givet til ordføreren for Socialdemokraterne: Ja, vi ønsker mere liberalisering.

Kl. 10:25

Formanden (Søren Gade):

Tak for det. Der er et par korte bemærkninger, først fra hr. Peter Juel-Jensen, Venstre. Værsgo.

Kl. 10:25

Peter Juel-Jensen (V):

Tak, og tak for ordførertalen. Nu kender jeg ordføreren godt nok og har lyttet til ordføreren rigtig mange gange, og jeg ved, at noget af det, som ordføreren er rigtig optaget af, er at gøre tingene ubureaukratisk. Det her er jo et meget ubureaukratisk forslag. Det bygger på tillid, og så bygger det på, at man på øerne tager det her til sig og sørger for at levere et godt produkt, således at man også har den her mulighed i fremtiden. Vil ordføreren give mig ret i, at det her er den rigtige vej at gå for at sikre ubureaukratiske løsninger, også af hensyn til borgerne på de små øer?

Kl. 10:25

Formanden (Søren Gade):

Ordføreren.

Kl. 10:25

Kim Edberg Andersen (NB):

Ja, det vil jeg give ordføreren ret i. Man kan godt mærke snerten af den socialdemokratiske omklamring af Venstre i det her ordførerskab, for kommunen skal jo lige ind over alligevel, ikke? Kommunen skal lige ind og give lov til det. Vi kunne jo have liberaliseret fuldt ud og sagt, at hvis man er på en lille ø og der ikke er en taxa – ja, selv hvis der var en taxa – kunne man få lov til at indføre det her. Men det er et godt skridt på vejen, og det er et godt forslag, som afbureaukratiserer. Det er vi jo glade for i Nye Borgerlige.

Kl. 10:26

Formanden (Søren Gade):

Hr. Kasper Roug, Socialdemokratiet. Værsgo.

Kl. 10:26

Kasper Roug (S):

Tak for det. Sådan en opfordring til at stille ordføreren det samme spørgsmål, som jeg stillede ordføreren for Dansk Folkeparti, kan jeg ikke lade gå mig af hænde. Jeg er selvfølgelig nysgerrig, for det, der står i lovforslaget, er jo, at taxiloven ikke skal finde anvendelse på visse øer osv. Det vil sige, at mit spørgsmål til ordføreren er: Mener ordføreren så, at det skal vi brede ud til hele landet? Det vil sige, at taxiloven sådan set ikke skal finde anvendelse i hele landet. Er det det, ordføreren mener? Det er da i hvert fald noget af en liberalisering, må man nok sige.

Kl. 10:26

Formanden (Søren Gade):

Ordføreren.

Kl. 10:26

Kim Edberg Andersen (NB):

Jeg kunne godt se smilet, og jeg synes, det er dejligt, at selv socialdemokrater kan se, at mere liberalisering og afbureaukratisering ville være en god ting. Jeg har hørt det her med sikkerhed, men alle, der fragter mennesker, selv din kone, dine børn og din hund, har forpligtelse som chauffør til at fragte dem rundt i sikre køretøjer. Så jeg tror faktisk, taxiloven er et levn fra en gammel tid. Dengang i de gode gamle dage, når vi købte en bil, synede vi den, og så synede vi den ikke igen, før den ikke kunne køre længere. Altså, bilerne er meget mere sikre nu. Det hele er meget mere sikkert nu. Dem, som ret beset nok kommer til at køre taxa, er jo folk, som vil køre som Uber osv., og som også stiller krav til det.

Så ja, Nye Borgerlige så gerne, at vi afbureaukratiserede fuldstændig og gjorde det op til mennesker selv, som ønskede at betragte mennesker rundt mod betaling, at de selvfølgelig var deres ansvar voksne. Vi har så i Nye Borgerlige ingen problemer med at tro, at danskerne er ansvarlige mennesker.

Kl. 10:27

Formanden (Søren Gade):

Tak for det. Der er ikke flere korte bemærkninger. Vi siger tak til hr. Kim Edberg Andersen, der var den sidste i ordførerrækken. Derfor byder jeg nu velkommen til transportministeren.

Kl. 10:27

Transportministeren (Thomas Danielsen):

Tak for det, formand. Tak for ordet. Jeg vil gerne indledningsvis takke ordførerne for den positive modtagelse, der har været af lovforslaget. Vores lovgivning skal naturligvis give mening, og på en række danske øer er kørselsbehovet så lavt, at det ikke kan løbe rundt at drive en taxavirksomhed. Der findes derfor ikke en taxa til lokal kørsel på mange af de her øer. Her giver taxiloven ikke mening. Den udgør derimod en hindring for adgangen til transport på øerne, og sådan skal det naturligvis ikke være.

Formålet med lovforslaget er derfor at give mulighed for at undtage øer, som ikke er bro- eller landfaste, fra taxilovens anvendelsesområde, så beboerne har mulighed for at tilbyde kørsel uden at skulle leve op til taxilovens krav. Det er – bare for at sige det – ikke en fritagelse fra at betale skat af indtægterne fra kørslen. Det er også en forudsætning, at der ikke er nogen taxakørsel i almindelighed i forvejen. Det er kort sagt en pragmatisk måde at løse et konkret problem på, og det gør livet på øerne lettere, og den slags skal vi have mere af. Det var også det, som samrådet i går til dels handlede om, i forhold til kollektiv mobilitet. Her øger vi altså mobilitetsmulighederne i nogle af de egne af Danmark, hvor det er allerallervanskeligst at opnå.

SF fremhævede Sammenslutningen af Danske Småøers høringssvar, og det er fuldt forståeligt. Jeg har også ringet til Sammenslutningen af Danske Småøer på grund af den misforståelse, der var om Anholt Taxi. Man kalder det jo en taxa, men det er reelt ikke taxakørsel, som Anholt Taxi udfører. Det er en særaftale, de har lavet med et trafikselskab via Norddjurs Kommune, og det kan de bare fortsætte med, hvis de ønsker det.

Det her er et fuldstændig frivilligt tilbud til den enkelte økommune eller den enkelte ø, som er en del af en kommune. Hvis man søger om det her med at kunne blive fritaget for taxiloven, kan man altså opnå det. Det er der en lang række fordele ved. Man kan bruge det kollektivt og individuelt. Man kan i forbindelse med en øfestival gå sammen ti frivillige, der vil køre taxakørsel i form af sådan en økørselsordning, hvor man simpelt hen kan sætte en magnet på siden af døren, hvorpå der står øtaxa og et MobilePay-nummer. Og så kan man lige pludselig sikre en mobilitetsmulighed, som er fleksibel, og som ikke er omkostningstung med taxameter, sædefølere, vognmandstilladelse og alt, hvad der ellers er af forhindringer for, at det kan lade sig gøre i dag med den slags muligheder.

Enhedslisten frygter en udvidelse af rammen for, hvor man kan benytte sig af denne ordning. Og der kan jeg sige, at hvis man ser på lovforslaget, som er omdelt foran jer på bordene – forslag til lov om ændring af taxiloven – kan man se, at der jo står i stk. 3, at vi fastsætter reglerne til at omfatte øer, der ikke er bro- eller landfaste. Nye Borgerlige nævnte Nordjylland. Og Nordjylland er jo brofast, hvorfor de ikke er indbefattet af denne ordning. Lidt firkantet sagt gælder det for alle øer, der er mindre end Bornholm. De vil have mulighed for at ansøge, hvis der ikke er taxakørsel i almindelighed, og så bliver vurderingen truffet derudfra.

Enhedslisten spørger også, om vi skal have en solnedgangsklausul, eller om det skal laves om til sådan en midlertidig ordning. Det er jeg indædt modstander af. Jeg har den holdning, at hvis vi laver lovgivning, laver vi lovgivning. Virker den ikke, jamen så laver vi den om. Det her er jeg helt sikker på kommer til at fungere fantastisk godt for de øsamfund, som ønsker at benytte sig af det. Og er der noget, der skal laves tilpasninger på, gælder det for al lovgivning, og så kigger vi på det.

Dansk Folkeparti efterspørger mere generelle drøftelser i forhold til mobilitet i landdistrikterne, og det kommer der i den grad. Jeg har netop nedsat et ekspertpanel, som i den første udredningsfase skal komme med et idékatalog om, hvordan vi kan tænke på kreative mobilitetsløsninger rundtom i hele landet. Det er et udtryk for, at hvis vi skal sikre kollektiv mobilitet i hele Danmark, bør vi kigge på øerne på én måde, landdistrikterne på en anden måde og byerne på en tredje måde.

Vi bør kaste op i luften, hvordan vi som en del af den kollektive trafik vil acceptere samkørsel, elløbehjul, delebilsordninger og alt muligt andet på en helt anden måde, end vi tænker i dag. Derfor skal vi tænke på en ny måde. Det vil sige, at det ikke hedder kollektiv trafik i traditionel forstand, som vi ser det i dag med busser og flekstaxi osv. Vi bliver nødt til at kalde det kollektiv mobilitet i sin helhed, hvis vi skal kunne tilgodese alle egne af Danmark. Og det er vigtigt for mig, at man, uanset hvor man bor i Danmark, skal kunne passe en uddannelse, et arbejde eller andet uden at have en bil eller et kørekort.

Alternativet nævner også, at der jo var visse bekymringer på visse øer. Og den bekymring mener jeg at vi har taget hånd om, eftersom at det er en frivillig ordning. Altså, man kan jo bare vælge ikke at bede om at få ophævet taxiloven, og så er det ikke noget, vi pålægger nogen.

Så jeg glæder mig til udvalgsbehandlingen af lovforslaget og takker endnu en gang for den positive modtagelse fra ordførerne.

Kl. 10:33

Formanden (Søren Gade):

Tak for det. Der er foreløbig en, der har ønsket en kort bemærkning. Fru Jette Gottlieb fra Enhedslisten. Værsgo.

Kl. 10:34

Jette Gottlieb (EL):

Tak. Den liste over øer, der er opført i loven, synes jeg er meget tilfredsstillende. Og så vil jeg spørge, om der kan opnås et tilsagn om, at hvis man ønsker at ændre på den liste, kunne man spørge de deltagende partier i det her lovforslag. Grunden til, at jeg spørger, er, at der mangler en enkelt ting – det skal jo heller ikke være øer, der udgør en selvstændig kommune. Det tror jeg bare er en tanketorsk, at det ikke er kommet med. Der er ikke mange ikke landfaste øer, der udgør en selvstændig kommune, men de findes. Så jeg vil spørge, om ministeren vil give tilsagn om, at de deltagende partier bliver hørt, hvis der ønskes ændringer i listen.

Kl. 10:34

Formanden (Søren Gade):

Ministeren.

Kl. 10:34

Transportministeren (Thomas Danielsen):

Den liste, som jeg lige står og bladrer efter i alle papirerne her, er ikke fyldestgørende. Jeg kan ikke huske den præcise formulering, men der står »f.eks.« eller et eller andet i den stil foran den liste af øer, og derfor kan jeg ikke bekræfte over for ordføreren, at det ikke gælder økommuner. Det gælder også økommuner, hvis der ikke er taxikørsel i almindelighed, og derfor skal ordføreren jo som nævnt kigge på stk. 3, hvor der står, at det er alle øer mindre end Bornholm, hvis der ikke foregår taxikørsel i almindelighed. Det vil sige, at Samsø, Læsø, Fanø, Ærø også er indbefattet af den her mulighed, medmindre der er taxikørsel i almindelighed.

Kl. 10:35

Formanden (Søren Gade):

Fru Jette Gottlieb.

Kl. 10:35

Jette Gottlieb (EL):

Jo, men mit spørgsmål er så, om ministeren er villig til at spørge de øvrige partier, informere de øvrige partier, hvis man ændrer på den liste, der umiddelbart foreligger.

Kl. 10:35

Formanden (Søren Gade):

Ministeren.

Kl. 10:35

Transportministeren (Thomas Danielsen):

Det, som vi giver tilsagn om her, er jo sådan set, at alle øer mindre end Bornholm kan komme i betragtning. Og jeg informerer alle ordførere maksimalt i alle spørgsmål og naturligvis også, hvis man går med overvejelser om at ændre på rammerne for den lovgivning, vi vedtager her.

Kl. 10:36

Formanden (Søren Gade):

Tak for det. Der er ikke flere korte bemærkninger, og vi siger tak til transportministeren.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Transportudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

4) 1. behandling af lovforslag nr. L 16:

Forslag til lov om ændring af lov om private fællesveje, lov om letbane på Ring 3 og lov om anlæg af en ny Storstrømsbro og nedrivning af den eksisterende Storstrømsbro. (Etablering af en tilladelsesordning for ledninger, kabler og tilbehør i private fællesveje på landet og tilpasning af visse anlægslove til VVM-direktivet og naturbeskyttelsesdirektiverne).

Af transportministeren (Thomas Danielsen).

(Fremsættelse 04.10.2023).

Kl. 10:36

Forhandling

Formanden (Søren Gade):

Forhandlingen er åbnet. Den første ordfører, jeg byder velkommen til, er Maria Durhuus fra Socialdemokratiet. Værsgo.

Kl. 10:36

(Ordfører)

Maria Durhuus (S):

Tak for ordet. I dag skal vi behandle et lovforslag, der udmønter en del af den politiske aftale fra den 21. december 2021 om markedsbaseret og teknologineutral telepolitik. Den er indgået af et bredt flertal og sigter mod at styrke og fremme udviklingen af telekommunikationsinfrastruktur i Danmark, og det er en af de måder, hvorpå vi i Socialdemokratiet ønsker at følge med i den teknologiske udvikling og sikre, at vores samfund forbliver konkurrencedygtigt.

Et af de centrale initiativer i denne aftale er at forbedre graveadgangen på private fællesveje og stier, som i dag ikke er med i de aftaler for el- og fiberanlæg, som beskriver principperne for placering af el- og fiberanlæg. Dette skridt er afgørende for at støtte digitaliseringen af det danske samfund. I dag kan en enkelt grundejer ved en privat fællesvej i landdistrikterne stoppe udrulningen af kabler og ledninger, der er nødvendige for en bedre internetforbindelse, hvilket kan have betydelige konsekvenser for andre grundejere længere nede ad vejen, som ønsker at få adgang til denne forbedrede service.

Derfor kan vi i Socialdemokratiet kun støtte forslaget om ændringer af loven om private fællesveje og stier, som vil give kommunalbestyrelsen mulighed for fremadrettet at give den nødvendige tilladelse til at etablere og opgradere telekommunikationsinfrastruktur og andre forsyningsadgange på disse veje. Så om du er beboer i Thyborøn eller Agger eller på en lille ø, så skal du sikres samme adgang til nutidige og klimamæssigt ønskelige forsyningsarter, som hvis du boede i den nærmeste storby.

Sikringen af vores telekommunikationsnetværk er også en sikring af, at det danske samfund forbliver konkurrencedygtigt og teknologisk avanceret. Det er ikke kun vigtigt for den enkelte borger, men det er også essentielt, hvis vi gerne vil have erhvervsliv og arbejdspladser fordelt over hele Danmark. Et af skridtene hertil er med dette lovforslag at sikre, at afstanden mellem land og by ikke bidrager til en geografisk betinget teknologisk tidsalderforskel udelukkende på grund af manglende muligheder for forsyning.

Det er vigtigt at bemærke, at dette lovforslag også indeholder ændringer vedrørende letbane på Ring 3 og loven om anlæg af en ny Storstrømsbro og nedrivning af den eksisterende Storstrømsbro. Disse ændringer er nødvendige for at sikre overensstemmelse mellem de to loves bestemmelser om straf og vvm-direktivets krav om passende sanktioner for overtrædelse af de nationale bestemmelser, der vedtages i medfør af direktivet.

Socialdemokratiet støtter dette lovforslag til fulde. Det vil gavne vores samfund som helhed og styrke vores teknologiske kapacitet på tværs af landet ved at give kommunalbestyrelserne bemyndigelse til at træffe afgørelse om anbringelse af kabler og ledninger og sikre, at de eventuelle privatretslige uenigheder ikke kommer til at udgøre en hindring for en tidssvarende udvikling af det økonomiske potentiale i et tyndere befolket område af Danmark. På samme tid støtter vi naturligvis også, at det sikres, at vi overholder vores internationale forpligtelser i forhold til udvidelsen af Motorring 3 og Storstrømsbroen. Tak for ordet.

Kl. 10:40

Formanden (Søren Gade):

Tak for det. Der er en enkelt kort bemærkning. Hr. Stinus Lindgreen, Radikale Venstre, værsgo.

Kl. 10:40

Stinus Lindgreen (RV):

Tak for det, og tak for talen, som jeg i det store hele er fuldstændig enig i. Jeg har blot et opklarende spørgsmål. I lovforslaget bliver der jo fastsat frister for, hvornår man skal reagere på anmodninger om gravearbejde, og der står, at man får op til 2 måneders frist, hvis man bliver anmodet om det. Det virker som lang tid, hvis vi gerne vil have en tidssvarende udrulning af f.eks. bredbånd i hele landet. 2 måneder er lang tid. Hvad mener ordføreren? Kunne man eventuelt gøre det kortere?

Kl. 10:40

Formanden (Søren Gade):

Ordføreren.

Kl. 10:40

Maria Durhuus (S):

Jeg har også set en henvendelse, der kom i går fra en televirksomhed, som også anfører, at der går for lang tid, inden man kan komme i gang. I og med at der er et bredt forlig bag det her, mener jeg personligt ikke, at der skulle være noget til hinder for, at man kiggede på tiden. Men med respekt for det forlig, der er indgået, må det være op til forligskredsen, hvis tiden skal forkortes.

Kl. 10:41

Formanden (Søren Gade):

Hr. Kim Edberg Andersen, Nye Borgerlige, værsgo.

Kl. 10:41

Kim Edberg Andersen (NB):

Tak for det. Nu er jeg jo hæmmet af, at jeg har været i entreprenørbranchen i rigtig mange år og har været en af dem, der har søgt ledningsoplysningerne, og en af dem, der har været ramt af det, når folk ikke svarede. Men jeg bliver også nødt til at sige, at der også er brodne kar den anden vej, og det er derfor, jeg bliver noget bekymret, når Radikale nu begynder at snakke om de her 2-månedersfrister. Hvis der er nogen, der burde kunne planlægge 2 måneder frem, er det dem, der graver fiberkabler ned, for guderne skal vide, at det er et stort projekt. Der kunne man jo søge og informere tidligt nok.

Derimod kan jeg godt blive ret bekymret for, at en privatperson lige pludselig får ganske kort tid til at tømme skure, og hvad man ellers har til at stå ude ved vejen. For når der bliver udført gravearbejde, skal man huske at graverne også har ret til at have en skråning. Det vil sige, at det er ret store områder, en privat husejer har. Har Socialdemokraterne overhovedet tænkt det igennem og tænkt på de gener, det kan medføre for privatpersoner, at naboen får et telekabel gravet ned? Der er faktisk privatpersoner, der bliver ramt af det, når man graver, især når store virksomheder graver eller det offentlige graver.

Kl. 10:42

Formanden (Søren Gade):

Ordføreren.

Kl. 10:42

Maria Durhuus (S):

Jeg mener, at der er nogle meget gode afsnit i den her gældende lovgivning om erstatninger og om krav til reetablering ved gravearbejde for de borgere, der måtte blive berørt. Om det med en tidshorisont og andre ting mener jeg, at det ligger i forligskredsen, som jeg svarede før, og jeg mener, at det skal tages op i forligskredsen igen, hvis man ønsker at ændre dette. Men jeg har meget stor tillid til, at når vi lægger beslutningskompetencerne er ude i kommunalbestyrelserne, kan de også ude i kommunerne afveje konsekvenser og gener for de borgere, beslutningerne vedrører.

Kl. 10:42

Formanden (Søren Gade):

Hr. Kim Edberg Andersen.

Kl. 10:42

Kim Edberg Andersen (NB):

Så bliver jeg nødt at drage en anden konklusion, for jeg har så også siddet som formand for et teknik- og miljøudvalg, og det håb tror jeg desværre ikke bliver til virkelighed. Virkeligheden er, at kommunalbestyrelserne faktisk er endnu værre til det end de virksomheder, der graver ledningerne ned. Så jeg er faktisk stærkt bekymret for det, der sker, når vi laver den her lov. Private fællesveje er ofte noget med, at du har bygninger i skel osv. Det kan altså risikere at blive ret indgribende, og jeg tror, at vi tager en lille smule let på det i forhold til at få udrullet fiberkabler osv. Så jeg er noget bekymret, men det var mere en kommentar end et spørgsmål.

Kl. 10:43

Formanden (Søren Gade):

Ordføreren.

Kl. 10:43

Maria Durhuus (S):

Jeg vælger at tage det som en kommentar.

Kl. 10:43

Formanden (Søren Gade):

Så siger vi tak til fru Maria Durhuus fra Socialdemokratiet. Jeg byder nu velkommen til hr. Peter Juel-Jensen fra Venstre.

Kl. 10:43

(Ordfører)

Peter Juel-Jensen (V):

Tak for det, formand. Dette lovforslag rummer flere dele. For det første skal forslaget udmønte en aftale fra 2021 om, at der indføres bedre graveadgang på private fællesveje. Dette initiativ skulle gerne gavne udbredelsen af bl.a. bredbånd. Herudover indeholder lovforslaget nogle ændringer af lov om letbane på Ring 3 og lov om anlæg af en ny Storstormsbro og nedrivning af den eksisterende Storstrømsbro. Det drejer sig for begge love om tilføjelse af hjemler til straffebestemmelser, der vil sikre overensstemmelse med kravet i VVM-direktivets artikel 10 a om, at der i national følgelovgivning skal være fastsat passende sanktioner. Venstre støtter lovforslaget.

Kl. 10:44

Formanden (Søren Gade):

Tak for det. Der er ingen korte bemærkninger, så vi siger tak til hr. Peter Juel-Jensen fra Venstre. Jeg byder velkommen til hr. Peter Have fra Moderaterne.

Kl. 10:44

(Ordfører)

Peter Have (M):

Tak for det, formand. I regeringen og i Moderaterne går vi ind for et Danmark i balance. Vi ønsker derfor at gøre op med de ting, der gør det mere attraktivt at bo i byerne fremfor på landet. Det gør vi med det her lovforslag, som er en udmøntning af en politisk aftale fra december 2021. Med dette lovforslag foreslås det, at der indsættes en hjemmel i lov om private fællesveje, som skal give kommunerne mulighed for fremadrettet at give den nødvendige tilladelse, således at en enkelt vejejer fremadrettet ikke kan stå i vejen for, at andre på samme vej kan få bedre internetforbindelse. Det understøtter mulighederne for arbejde i hjemmet, uanset hvor man bor. I dag er der nemlig steder i Danmark, hvor internetforbindelsen er så ringe, at det ikke er muligt. Derudover indeholder lovforslaget også enkelte justeringer af mindre love på transportområdet, som skal sikre, at vores lovgivning er i overensstemmelse med EU-lovgivningen. Samlet set er vi i Moderaterne derfor positive over for forslaget og støtter det naturligvis.

Kl. 10:45

Formanden (Søren Gade):

Tak for det. Der er ingen korte bemærkninger. Vi siger tak til hr. Peter Have fra Moderaterne. Jeg byder velkommen til fru Sofie Lippert fra Socialistisk Folkeparti.

Kl. 10:46

(Ordfører)

Sofie Lippert (SF):

Tak. SF er med i aftalen om »En markedsbaseret og teknologineutral telepolitik«, som er afsæt for størstedelen af dette lovforslag, og som også er den del, der kalder på flest høringssvar. Høringssvarene er overordnet positive, dog med bekymring for de lange tidsfrister, hvilket er en tilgang, SF deler. Desuden indeholder det nærværende lovforslag hjemler til straffebestemmelser, som det er påkrævet. Vi er selvfølgelig også tilhængere af, at vores lovgivning lever op til vvm-direktivet. Sidst og nok også mindst er vi glade for, at vi med dette lovforslag også kommer til at leve op til naturbeskyttelsesdirektiverne. Og SF kan derfor støtte det samlede lovforslag.

Kl. 10:46

Formanden (Søren Gade):

Tak for det. Der er ingen korte bemærkninger. Vi siger tak til fru Sofie Lippert fra Socialistisk Folkeparti. Jeg byder velkommen til hr. Kenneth Fredslund Petersen fra Danmarksdemokraterne.

Kl. 10:46

(Ordfører)

Kenneth Fredslund Petersen (DD):

Tak, formand. Det er jo blevet sagt mange gange tidligere, men forslaget er til lov om ændring af lov om private fællesveje og lov om letbane på Ring 3, anlæg af ny Storstrømsbro og nedrivning af den eksisterende.

Først og fremmest er der det, der indsættes i loven i forbindelse med private fællesveje. Det støtter Danmarksdemokraterne op om. Vi har dog en bekymring, som går begge veje. Jeg tror faktisk, det blev godt forklaret af Nye Borgerliges ordfører, at det her jo lige så meget drejer sig om planlægning, da det ikke er noget, der lige bliver besluttet fra den ene dag til den anden. Vi tillader os dog at fremhæve de to måneder. Det skal jo i videst muligt omfang begrænses til så kort tid som muligt. I dag gælder der privatretlige aftaler, hvilket obstruerer udbredelsen af elkabler og bredbånd m.v., og det fremgår så af lovforslaget, at man først skal forsøge at indgå en frivillig aftale med de private grundejere, men kan det ikke lade sig gøre, kan kommunalbestyrelsen give tilladelse, som en grundejer ikke kan modsætte sig. Hvis en grundejer i begyndelsen af en fællesvej dér modsætter sig nedgravning af kabler, kan de efterfølgende grundejere på fællesvejen ikke få gavn af elkabler eller bredbånd, hvilket vi selvfølgelig ikke mener er rimeligt. Det er jo til gavn for den grønne omstilling og også for, at alle kan få adgang til internet. Nedgravningen foregår oftest i vejrabat, dog med enkelte undtagelser, som også blev fint fremhævet af hr. Kim Edberg Andersen, hvorfor det i mange tilfælde er uproblematisk.

Derudover indsættes der straffebestemmelse i lov om letbane på Ring 3 og i lov om Storstrømsbroen, og det drejer sig om hjemler, der skal sikre overensstemmelse mellem kravet i vvm-direktivet og den nationale følgelovgivning. Danmarksdemokraterne støtter forslaget som helhed.

Kl. 10:48

Formanden (Søren Gade):

Tak for det. Der er ingen korte bemærkninger. Vi siger tak til hr. Kenneth Fredslund Petersen fra Danmarksdemokraterne, og jeg byder nu velkommen til hr. Niels Flemming Hansen fra Det Konservative Folkeparti.

Kl. 10:49

(Ordfører)

Niels Flemming Hansen (KF):

Tak for det, formand. Som EU-ordfører og som formand for Europaudvalget oplever man rigtig, rigtig tit, når man er rundt i Europa, at se, hvad en manglende digitalisering har af konsekvenser for et samfund. Derfor er vi jo meget, meget glade for den store digitalisering, vi har i Danmark, og det er ekstremt vigtigt, at vi både for landdistrikter og for andre steder har mulighed for gode bredbåndsforbindelser.

Teleselskaberne, som etablerer fibernet, hører jeg oplever løbende udfordringer med at få tilladelse til at nedgrave fibernet fra grundejere af private fællesveje i landzoner. Det er typisk problemer med, at grundejere slet ikke reagerer på graveanmodningerne fra fiberselskaberne og på den måde forsinker gravearbejdet unødigt.

Der kan være situationer, hvor grundejere kræver penge for at give graveadgang, selv om der som oftest graves på fælles vejarealer, hvor der laves fuld etablering uden nævneværdige gener for grundejerne. Der har også været tilfælde, hvor grundejerne slet ikke selv har interesse i fiberforbindelser, eller der kan sågar ligge nabostridigheder i vejen for det, hvor grundejerne ikke vil efterkomme sine naboers ønske om at blive koblet på fibernettet.

Det er derfor et vigtigt skridt mod at løse disse udfordringer, at kommunalbestyrelser nu får hjemmel til at udstede tilladelse til at placere ledninger langs private fællesveje på landet, hvis grundejeren ikke svarer på henvendelser eller stiller sig på bagbenene af usaglige grunde. Der er et enkelt problem, som mangler at blive løst, med forslaget. Det har også været nævnt i salen tidligere, og det er jo det her med, at lovforslaget fastsætter en frist på 2 måneder for grundejere i forhold til at reagere på en graveanmodning. Det kunne være hensigtsmæssigt, at man satte den ned til 14 dage eller til 1 måned.

En anden enkel ting i det her forslag er nedrivning af Storstrømsbroen. Jeg har bare noteret mig, at der er stemmer i det nordjyske, som taler lidt om, om man kunne bruge de to midterste buer på Storstrømsbroen til at etablere en cykelforbindelse hen over Limfjorden, og hvis det er en mulighed og et ønske, synes jeg da bestemt, man skal kigge på det, når man alligevel er i gang med at rive Storstrømsbroen ned. Tak.

Kl. 10:51

Formanden (Søren Gade):

Tak for det. Der er ingen korte bemærkninger. Vi siger tak til hr. Niels Flemming Hansen fra Det Konservative Folkeparti, og jeg byder velkommen til fru Jette Gottlieb fra Enhedslisten.

Kl. 10:51

(Ordfører)

Jette Gottlieb (EL):

Det her lovforslag er et bunkeforslag, og jeg kan ikke lide bunkeforslag, fordi de gør lovgivningen uoverskuelig. Jeg foretrækker lovidentitet, hvor en lov handler om en og samme ting. Men på trods af det kan Enhedslisten godt støtte det her forslag, og det er der flere grunde til, men en af dem er jo, at hele forholdet omkring det med nedgravning af kabler og sådan noget på private fællesveje er et godt fremskridt for muligheden for at udvikle et samlet land. Så det synes jeg er vigtigt.

Jeg vil dog kigge meget nøje på bekendtgørelsens formulering om, hvad det er for nogle typer af infrastruktur. Det er meget vagt formuleret. Ministeren bemyndiges til i bekendtgørelse at fastsætte, hvilke typer af infrastruktur det er, og hvis det bliver kritisk, vil jeg være kritisk der. Men det vil vise sig, når vi ser bekendtgørelsen.

Så er der spørgsmålet om de to øvrige forslag. Enhedslisten vil selvfølgelig også gerne leve op til vvm-direktivet og naturbeskyttelsesdirektiver og er helt enig i, at det er vigtigt at få det gjort, men det hører altså ikke til i en lov om private fællesveje – det må man meget undskylde.

Så vil jeg lige, i forhold til det forslag, som der kom fra De Konservative, om det med Storstrømsbroen, sige, at jeg går meget ind for genbrug. Så hvis det kunne være en mulighed, synes jeg det kunne være rigtig spændende. Jeg går også ind for cykelbroer, så der ligger nogle muligheder her, som vi godt kan arbejde videre med.

Kl. 10:53

Formanden (Søren Gade):

Tak for det. Der er ikke nogen korte bemærkninger. Vi siger tak til fru Jette Gottlieb fra Enhedslisten. Jeg byder velkommen til hr. Stinus Lindgreen fra Radikale Venstre.

Kl. 10:53

(Ordfører)

Stinus Lindgreen (RV):

Mange tak. Som allerede nævnt indeholder dette lovforslag en række delelementer. To af dem er lidt mindre, men dog stadig vigtige, nemlig at vi bringer lovgivningen om letbane på Ring 3 og nedrivning af Storstrømsbroen i overensstemmelse med VVM- og naturbeskyttelsesdirektiverne. Det er selvfølgelig vigtigt, det bakker vi op om, men jeg deler også ordføreren fra Enhedslistens kommentar om, at det måske er lidt pudsigt at lægge disse elementer ind her. Men i det mindste skal vi så ikke stå her i førstebehandlingen og tale alene om de to elementer, hvilket der selvfølgelig også er noget tidsbesparende i. Så det lever vi med.

Nej, den primære del omhandler jo implementeringen af den aftale fra sidste folketingssamling om en bedre udrulning af bredbånd i hele landet. Det er selvfølgelig noget, som vi i Radikale som resten af Folketinget bakker op om. Det er vigtigt, at vi, uanset hvor vi bor i landet, har adgang til internet. Der peges på, at der er en uoverensstemmelse imellem land- og byomårder, når det kommer til at få graveadgang til private fællesveje. Der mangler simpelt hen nogle aftaler om, hvordan vi får løst tvister, når der skal placeres ledninger og lignende i fælles vej- og stiarealer. Ved at rette op på det som foreslået her kan vi få løst de her tvister og komme de her forsinkelser til livs, og det vil også sikre en hurtigere udbredelse af bredbånd i hele landet. Det er selvfølgelig positivt, det bakker vi op om.

Så blev der jo nævnt, både af mig selv fra min plads i salen og fra en tidligere ordfører heroppe, at der i høringssvarene er flere, der peger på, at fristen på 2 måneder virker uhensigtsmæssigt lang. Og det er altså ikke fristen for, hvornår gravearbejdet kan gå i gang, men fristen for, hvornår man som ejer skal reagere på en anmodning om, at nogen gerne vil have lov til at grave i et fælles område. Den bekymring deler jeg, og derfor vil jeg meget gerne i udvalgsarbejdet tage op, hvorfor den ligger på 2 måneder. Jeg har selvfølgelig læst ministerens kommentarer til, hvor det kommer fra. Men jeg vil tage op, om man kunne gøre noget andet – f.eks. sætte den frist ned, om det skal være til 14 dage eller 1 måned, er jeg græskkatolsk omkring, men gøre noget, så vi sikrer en mere effektiv udrulning her og selvfølgelig også tager forbehold for de personer, det drejer sig om her. Der kan være, som ordføreren fra Nye Borgerlige var inde på tidligere, en masse forhold, der gør, at det selvfølgelig ikke bare er ligetil at grave. Ikke desto mindre er det et opmærksomhedspunkt, som vi vil tage videre i udvalgsarbejdet

Men med de ord bakker Radikale Venstre op om lovforslaget.

Kl. 10:55

Formanden (Søren Gade):

Tak for det. Der er en enkelt kort bemærkning. Hr. Kim Edberg Andersen fra Nye Borgerlige, værsgo.

Kl. 10:55

Kim Edberg Andersen (NB):

Jamen det er jo en bekymring for det her med, at du køber et hus, som har en kommunevej ude foran, og så sparer kommunen og laver det til en fællesvej, og nu siger vi så bagefter, at hvis de har lyst til at grave derude, skal du helst ligge søvnløs om natten og vente på, at e-Boks bimler, så du kan reagere på det hurtigt nok. Jeg bliver bare nødt til at sige, at hvis det er et akut gravearbejde, kan du som entreprenør grave lige med det samme. Der kan du bare grave.

Det, jeg bare siger, er, at hvis vi laver store anlægsprojekter, mener jeg at dem, vi skal lægge byrden på med at sørge for ligesom at få alt det bureaukratiske af vejen, burde være håndværkerne. Det er ikke det store problem. Det er bare et spørgsmål om, om der i loven bliver krydset af ved 1 måned eller 2 måneder ved en håndværker. Det er ikke så problematisk planlægningsmæssigt. Jeg har også fået det skriv, jeg tror, det var i går eller i forgårs, vi fik det, og der bliver jeg bare nødt til at sige som fagprofessionel, at ja, det kunne jeg også godt tænke mig, hvis jeg sad som direktør for en entreprenørvirksomhed. Men i den virkelige verden er det altså kun privatmennesker, der får gener ud af det. Så jeg synes, vi skal fastholde de 2 måneder.

Kl. 10:56

Formanden (Søren Gade):

Ordføreren.

Kl. 10:56

Stinus Lindgreen (RV):

Jeg vil blot påpege, at det er korrekt, at der er kommet en anmodning igen. Men det er jo noget, der fremgår af høringssvarene, som vi har fået for noget længere tid siden, så det er ikke en ny problemstilling, der lige er dukket op, i hvert fald ikke i min indbakke. Så jeg er fuldstændig enig i ordførerens bemærkninger her. Det er rigtigt, at der er forskellige hensyn, vi selvfølgelig skal afveje her.

Det, jeg ønsker i udvalgsarbejdet, er, at vi diskuterer det og ser, om der er en anden grænse, der kunne være mere hensigtsmæssig. Det handler jo ikke om, at du skal ligge søvnløs, og så kommer der nogen om en måned og graver. Det er bare et spørgsmål om, hvor hurtigt du skal reagere, så man kan komme videre i processen. Der er jo ikke nogen grund til at forhale ting mere end allerhøjst nødvendigt.

Kl. 10:57

Formanden (Søren Gade):

Der er ikke flere korte bemærkninger. Vi siger tak til hr. Stinus Lindgreen fra Radikale Venstre. Og jeg byder velkommen til hr. Nick Zimmermann fra Dansk Folkeparti.

Kl. 10:57

(Ordfører)

Nick Zimmermann (DF):

Tak for det. Selv om det altid er fornøjeligt at have en partileder i salen, er det måske ikke den mest spændende debat, der er lagt op til her om private fællesveje, men så kan I jo få den med i hvert fald.

Det er klart, at i Dansk Folkeparti støtter vi selvfølgelig det her forslag, for det kan jo ikke være meningen, at udrulningen af f.eks. bredbånd til landområder kan forhindres, fordi mulighederne for kommunalbestyrelserne eller byrådene til at give tilladelse til nedlægning af den slags ikke er de samme på landet, som de er i byerne. En af måderne, hvorpå vi kan styrke indsatsen for at bosætte sig på landet, er selvfølgelig, at der bliver bedre muligheder for at arbejde hjemmefra, men det forudsætter jo også, at der er etableret bredbånd i vores landdistrikter.

Forslaget indeholder også nogle hjemler til straffebestemmelser i relation til nogle eksisterende anlægs- og nedrivningsprojekter, og det støtter vi også i Dansk Folkeparti. Tak.

Kl. 10:58

Formanden (Søren Gade):

Der er ingen korte bemærkninger. Vi siger tak til hr. Nick Zimmermann fra Dansk Folkeparti. Og jeg byder nu velkommen til fru Christina Olumeko fra Alternativet.

Kl. 10:58

(Ordfører)

Christina Olumeko (ALT):

Tak for ordet. Det her lovforslag er som Enhedslistens ordfører, Jette Gottlieb, også var inde på, en samling af en række mindre lovændringer. For det første vil lovforslaget indføre en bedre graveadgang på private fællesveje, og det er en udmøntning af en politisk aftale, som vi i Alternativet er glade for. Vi skal nemlig skabe de bedste rammer for udbredelsen af vores forsyningsnet og kommunikationsnet.

Lovforslaget indeholder herudover ændringer af loven om anlæg af letbane på Ring 3, den nye Storstrømsbro og nedrivning af den eksisterende Storstrømsbro. De lovændringer vil betyde, at de her anlæg vil leve op til vvm-direktivets artikel 10 a om, at der i national følgelovgivning skal være fastsat passende sanktioner. Og specifikt i forhold til loven om letbane på Ring 3 vil lovforslaget tilføje en bemyndigelsesbestemmelse til loven, der sikrer overensstemmelse med naturbeskyttelsesdirektiverne.

Helt grundlæggende skal det være sagt tydeligt fra talerstolen, at det selvfølgelig alt sammen er noget, som Alternativet godt kan bakke op om. Tak for ordet.

Kl. 10:59

Formanden (Søren Gade):

Tak for det. Der er ingen korte bemærkninger. Vi siger tak til fru Christina Olumeko fra Alternativet. Og jeg byder velkommen til hr. Kim Edberg Andersen, Nye Borgerlige.

Kl. 10:59

(Ordfører)

Kim Edberg Andersen (NB):

Jeg giver fru Jette Gottlieb ret i, at vi godt kunne have delt det her op. Der er så mange forskellige ting i det her, og det kunne nok have klædt det at være delt op i flere forslag, men fred være med det. Men jeg har en reel bekymring over det, jeg især hører ordførerne sige, altså den villighed, der er til det her med at skulle se på de 2 måneder, fordi fremskridtet skal gå hurtigere. Det er ikke, fordi jeg har noget imod fremskridt; det er nok bare, fordi jeg er ramt af at have været ude i virkeligheden og have set det. Selvfølgelig er der nogle gange, man rammer en borger, som stiller sig på tværs, men jeg tror, at hvis vi havde fået nogle tal med for, hvor mange gange nabostridigheder havde ført til, at der var en, der ikke kunne få internet, så havde det nok vist sig at være få. Men det er jo i hvert fald et godt argument, når man gerne vil fortælle det.

Min bekymring går lidt på, at vi får lavet noget nu, som er et rigtig udmærket forslag med noget smidighed, og får taget beslutning om, at alle kan få adgang til internettet, men så lidt glemmer de problemstillinger, der er. For der er i forvejen rigtig store problemstillinger, men når man lige pludselig finder ud af, at offentlige ledninger ligger et sted, så koster det folk garager, og nogle gange koster det dem huse, og det koster dem ofte, at de ikke kan få lov at sætte et hegn op, fordi de dermed graver i jorden. Og hvorfor kan jeg sige det her? Det er, fordi jeg har haft den store glæde i en entreprenørvirksomhed selv at skulle betale for telekabel med 600-ledet og et 400-ledet  telekabel, som der var blevet stukket en grøn pæl ned igennem, fordi der ved et uheld var kørt en bil ind igennem et hegn, og når man så som entreprenør søgte i sine ledningsoplysninger, så der ikke ud til at ligge noget. Men det, man skal huske på, er, at ledninger ikke nødvendigvis ligger der, hvor man registrerer dem i et ledningsoplysningsskema; de ligger inden for en margen. Og allernådigst kan man så få f.eks. TDC ud inden for 3-6 uger.

Jeg kan sige, at jeg jo synes, det er svært at retfærdiggøre, at en almindelig borger skal reagere hurtigere end det, som graveaktører ofte får at vide fra store virksomheder. Så måske skulle man som minimum stille dem, så de er lige for loven, med hensyn til hvornår man som den, der har etableret en ledning, har en forpligtelse til at gå ud og påvise, hvor ledningen ligger, såfremt man som husejer har brug for at lave noget i nærheden af sit eget skel.

Det er det, der er min bekymring. For ellers synes jeg jo, at intentionen er rigtig, rigtig god. Og det kan også godt være, at vi ender med at støtte det, men lige nu vil jeg meget gerne se, om udvalgsarbejdet fører til, at der bliver fundet en god balance, med hensyn til hvordan vi får sat det her sammen. Og så vil jeg gerne sige, at vi meget gerne vil have cykelstibrugere i Nordjylland – det vil vi rigtig gerne – men med hensyn til at få en nedlagt bropille fra Storstrømsbroen vil jeg måske nok som gammel entreprenør sige, at det faktisk er billigere at bygge en selv deroppe. Det ved jeg ikke, og det skal ikke blande mig i. Men altså, vi går også ind for genbrug i Nordjylland, så hvis det er det, vi kan få, altså resterne fra bordet, så tager vi også gladelig dem.

I Nye Borgerlige er vi indtil videre for at stemme gult for forslaget.

Kl. 11:03

Formanden (Søren Gade):

Tak for det. Der er ikke nogen korte bemærkninger, og så siger vi tak til hr. Kim Edberg Andersen, Nye Borgerlige. Det sluttede ordførerrækken, og derfor byder jeg nu velkommen til transportministeren. Værsgo.

Kl. 11:03

Transportministeren (Thomas Danielsen):

Tak for det, formand. Måske skal jeg lige indledningsvis starte med at sige, at lovforslaget ikke omhandler cykelstiprojekter som cykelbroer eller anvendelsesmuligheder for den gamle Storstrømsbro. Der har også været forslag om, at man måske kunne bruge nogle bropiller til kunstinstallationer og alt muligt andet. Det er ikke en del af det her, men det er en debat og en drøftelse, jeg meget gerne tager med ordførerne, for det er selvfølgelig også vigtigt.

Først vil jeg gerne takke for den generelt brede opbakning, der er til forslaget. I regeringsgrundlaget står der, at regeringen ønsker et Danmark i geografisk balance. Det betyder bl.a. den rette balance mellem land og by, hvor det skal være attraktivt at bo i alle egne af landet. Vi skal således være med til at forhindre, at utilsigtet regulering gør det mindre attraktivt at bo i Nørre Vorupør ind på Nørrebro i København. Det betyder også, at det er vigtigt med en stærk infrastruktur i alle egne af Danmark, og lovforslaget udmønter de dele af den politiske aftale af 21. december 2021 om markedsbaseret teknologineutral telepolitik, og det er en aftale under Klima-, Energi- og Forsyningsministeriet, som er indgået af et bredt flertal dengang.

I aftalen er der et initiativ om, at der indføres bedre graveadgang på private fællesveje for at understøtte digitaliseringen af det danske samfund. Som reglerne er i dag, kan en enkelt vejejer ud til en privat fællesvej på landet – og jeg understreger, at det er på landet, for det her forslag handler om gravearbejde på landet, og jeg kan høre, der er nogen, der taler om gravearbejde i byerne også – eksempelvis standse udrulning af ledninger til bedre internetforbindelse. Det kan dermed også gå ud over grundejerne længere nede ad vejen, som ønsker dette. Det er ikke rimeligt, og jeg foreslår derfor, at der indsættes en hjemmel i lov om private fællesveje, som skal give kommunerne mulighed for fremadrettet at kunne give den nødvendige tilladelse. Det skal være med til at understøtte mulighederne for at arbejde hjemmefra fra steder, hvor internetforbindelsen i dag ikke er god nok.

Enhedslisten stillede så spørgsmål om, hvilken type infrastruktur vi kommer til at omfavne, for vi taler meget om internet. Lovforslaget udspringer sådan set af et ønske om bedre graveadgang til internet, men som i kan se af det høringsmateriale, jeg har valgt at sende ud, indeholder det også elledninger, og det er jo, fordi det ville være uhensigtsmæssigt ikke at medtage det, i takt med at der kommer flere og flere elbiler, der bliver brug for større og større kapacitet i ledningsnettet til jordvarmeanlæg, varmepumper, eller hvad ved jeg. Så det er sådan set de to ting, som er tænkt ind som intentionen med lovforslaget.

Så har der været sat spørgsmålstegn ved den her 2-månedersfrist, der er inspireret af graveloven. Grunden til, at jeg lader mig inspirere af graveloven i Klima-, Energi- og Forsyningsministeriet på 2 måneder, er, at jeg ikke er fagmand på området, og jeg tænkte, om jeg skulle opfinde min egen frist, eller om vi skal læne os op ad den generelle lovgivning, der er i forhold til gravearbejde i Danmark. Men jeg er kun interesseret i at tilfredsstille Folketingets ordførere på det her område, og jeg vil derfor invitere til drøftelser omkring den her frist. Om vi skal lave den anderledes i det her spørgsmål, er ikke noget, som er hjerteblod for mig, for jeg er kun interesseret i, at vi behandler borgerne fair og tilfredsstiller så stor en del af Folketinget som muligt. Så lad os tage en drøftelse af den del.

Kl. 11:07

Så skal jeg se, om jeg kan læse de øvrige notater, som jeg har her på blokken. Ja, det er det her med forskellen på land og by. Grunden til, at vi overhovedet fremsætter det her lovforslag, bare for at være helt specifik, er, at der er en skelnen mellem land og by i lovgivningen i dag. Og i dag er det sådan, at det er et privatretligt spørgsmål, hvad man kan opnå enighed om, og det er derfor, vi så går ind med den her lovgivning nu og siger, at det simpelt hen ikke kan passe, at en enkeltperson kan spænde ben for, at man kan få internet eller elektricitet længere nede ad vejen. Men det er jo stadig væk formålet, at det skal være et privatretligt anliggende, men i tilfælde af nabostridigheder osv. vil man så kunne inddrage kommunen efter 2 måneder, hvor man kan dokumentere, at nu har vi forsøgt i det her privatretlige anliggende at opnå en aftale. Så hvis en nabo ignorerer det eller andet, er det ikke sådan, at man så har taget en beslutning, så er det bare dér, hvor kommunen bliver involveret. Jeg tror, det er de spørgsmål, jeg lige umiddelbart har noteret mig.

Samlet set er der altså tale om et godt lille forslag, som understøtter et har regeringens sådan helt overordnede mål om et Danmark i balance, og jeg ser derfor også frem til at behandle forslaget i Tinget.

Endelig var der lige et par stykker, der kaldte det en bombelovgivning, tror jeg det var. Der har jo været et ønske fra ordførerne om, at vi ikke står og bruger tid i salen helt unødigt, og der har været to bittesmå kommaændringer som en del af den øvrige lovgivning, som i bund og grund handler om, at vi lige juridisk set får orden i penalhuset i forhold til Ring 3 og Storstrømsbro – altså lidt mindre end en detalje. Så det var bestræbelserne på, at det ikke skulle opholde ordføreren unødigt her i salen med tre lovforslag, som kunne indeholdes i ét lovforslag. Jeg kan også høre i ordførernes taler, at det ikke er de to kommaændringer, der har fyldt det helt store i debatten.

Kl. 11:09

Formanden (Søren Gade):

Tak for det. Der er en enkelt kort bemærkning fra hr. Stinus Lindgreen, Radikale Venstre. Værsgo.

Kl. 11:09

Stinus Lindgreen (RV):

Tak for det, og tak for talen. Jeg vil blot hurtigt kvittere for ministerens imødekommenhed, og jeg ser frem til, at vi i udvalget drøfter, hvad vi kan gøre med den her frist, og jeg vil i den henseende blot sige, at det lyder, som om vi er meget enige. Der er jo selvfølgelig her mange hensyn i forhold til de private, deres ejerskab og muligheden for at udbrede bredbånd eller, som ministeren også var inde på, elledninger og andet.

Så det skal vi selvfølgelig diskutere grundigt for at finde den rette balance, og jeg vil i den forbindelse blot høre, om vi kan få ministeren til at sikre, at vi her har et informationsgrundlag at stå på, i forhold til hvor mange forsinkelser der er tale om, hvor langvarige de er, og hvad der er årsagerne, så vi altså har et eller andet at stå på, inden vi tager stilling til det her.

Kl. 11:10

Formanden (Søren Gade):

Ministeren.

Kl. 11:10

Transportministeren (Thomas Danielsen):

Altså, hvor mange nabostridigheder der er og den slags? Jeg kommer til at svare på samtlige spørgsmål fra ordførerne. Så hvis I sender spørgsmålet skriftligt til mig, som I ønsker oversendt, så svarer jeg på alt så hurtigt som muligt. For jeg er selvfølgelig også optaget af, at vi har mulighed for at træffe beslutninger på så oplyst et grundlag som overhovedet muligt.

Kl. 11:10

Formanden (Søren Gade):

Tak for det. Der er ikke flere korte bemærkninger. Vi siger tak til transportministeren.

Der er ikke flere, der har bedt om ordet, og derfor er forhandlingen sluttet.

Jeg foreslår, at lovforslaget henvises til Transportudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

5) 1. behandling af lovforslag nr. L 17:

Forslag til lov om udbygning af motorvej E20/E45 ved Kolding, anlæg af Kalundborgmotorvejens tredje etape og udbygning af rute 15, Ringkøbing-Herning.

Af transportministeren (Thomas Danielsen).

(Fremsættelse 04.10.2023).

Kl. 11:10

Forhandling

Formanden (Søren Gade):

Forhandlingen er åbnet, og den første ordfører, jeg vil byde velkommen til, er fru Maria Durhuus fra Socialdemokratiet.

Kl. 11:11

(Ordfører)

Maria Durhuus (S):

Tak for ordet. Jeg vil lige starte med at sige, at jeg er her som vikar for hovedordføreren, hr. Thomas Jensen, og at jeg blev indkaldt til den her debat i morges kl. 7.15, så jeg vil derfor tillade mig at læse hans tale op.

Det er vigtigt for Socialdemokratiet, at Danmark hænger godt sammen, så der er bedre muligheder for erhvervsudvikling med fastholdelse og skabelse af nye arbejdspladser i hele landet, og så skal lønmodtagerne let kunne komme frem og tilbage på arbejde. Det er det, der er hovedformålet med dette lovforslag, hvor vi sætter rammerne for udbygningen af rute 15, Ringkøbing-Herning, udbygningen af motorvej E20/E45 ved Kolding og anlægget af Kalundborgmotorvejens tredje etape. Erhvervsudviklingen i Ringkøbing og Kalundborg styrkes betragteligt med disse projekter, og trængslen ved Kolding aflastes med et nyt motorvejsspor i begge retninger mellem motorvejskryds Kolding og Kolding Vest, det vil sige på den strækning, hvor den øst-vest-gående E20 ligger oven i den nord-syd-gående E45.

Lovforslaget udmønter tre konkrete projekter fra aftalen Infrastrukturplan 2035. På den del af det danske motorvejsnet, hvor to store motorveje ligger oven i hinanden, er der ualmindelig meget trængsel. Det er derfor hårdt tiltrængt, at motorvejen ved Kolding mellem motorvejskryds Kolding og motorvejskryds Kolding V udbygges med et ekstra spor i hver retning. Det, der skal anlægges ved tredje etape af Kalundborgmotorvejen, er, at den eksisterende landevej mellem Knabstrup og Kalundborg foreslås opgraderet og udbygget til motorvej, mens der på den sidste del mellem Svebølle og Kalundborg foreslås etablering af ca. 9 km ny motorvej. Der foreslås dermed i alt ca. 28 km ny motorvej på strækningen mellem Knabstrup og Kalundborg, således at der kommer motorvej hele vejen fra Kalundborg til hovedstadsområdet. Det er tiltrængt med alle de arbejdspladser, der etableres i Kalundborg, herunder udviklingen af en meget central havn.

Til Ringkøbing i det midt- og vestjyske er vi glade for udbygningen af rute 15 mellem Herning og Ringkøbing plus Herning-Ringkøbing til 2+1-vej. Den strækning, der anlægges med dette lovforslag, er fra Røgind til tilslutningsanlægget ved Messemotorvejen i Snejbjerg. Størstedelen af strækningen udbygges til 2+1-vej, hvor der etableres et overhalingsspor, så der bliver en sikker mulighed for overhaling på skift mellem de to færdselsretninger. Derudover etableres der en række nye lokale vejforbindelser til ejendomme og boliger langs udbygningsstrækning. På strækningen mellem Nordre Ringvej og Søndre Ringvej ved Ringkøbing til Røgind, som ikke udbygges til 2+1-vej, foreslås det at udføre punktvise forbedringer i form af en eksisterende rundkørsel og et nyt kryds ved et planlagt erhvervsområde.

Når vi anlægger veje, hvor der skal køre flere biler med høj hastighed, så skal vi tænke på, hvordan vi kan holde støjen nede. Der indarbejdes støjreducerende tiltag i motorvejsprojekterne. Ved Kolding forventes det, at projekter delvis kan genanvende en del af den eksisterende støjskærm, som står mellem Egtvedvej og tilslutningsanlæg 63 Bramdrupdam samt fra tilslutningsanlæg 63 mod nordøst. Derudover etableres i alt 1.600 m ny støjafskærmning på den strækning, hvor motorvejen udbygges. På Kalundborgmotorvejen foreslås der etableret i alt ca. 11 km støjafskærmning, heraf ca. 8 km støjskærme. Den præcise udformning og fordeling af skærme og støjvolde vil først blive fastlagt ved detailprojekteringen af vejanlægget.

På rute 15 mellem Ringkøbing og Herning er der indarbejdet støjdæmpende tiltag ved bysamfund og samlede bebyggelser, som skal forbedre støjforholdene og afværge den øgede støjvirkning. Der foreslås etableret støjafskærmning ved Nørhede, Opsund samt ved Højbovej og Hybenvænget i Videbæk, og den præcise udstrækning af den enkelte støjskærm og/eller støjvold vil blive detailplanlagt i forbindelse med udførelsen af projektet. Desuden er det værd at fremhæve, at lovforslaget sikrer, at Vejdirektoratet kan etablere en ordning, hvor der ydes tilskud til facadeisolering af helårsboliger, der er særlig støjramte efter anlæg af motorvejen.

Alt i alt er det et godt forslag for tre forskellige områder i Danmark, som bliver bedre forbundet med resten af landet, og hvor der fjernes trængsel fra trafikanterne. Det er supergode projekter, som Socialdemokratiet naturligvis støtter. Tak for ordet.

Kl. 11:16

Formanden (Søren Gade):

Tak for det. Der er ingen korte bemærkninger. Vi siger tak til fru Maria Durhuus fra Socialdemokratiet. Vi byder velkommen til hr. Peter Juel-Jensen fra Venstre.

Kl. 11:16

(Ordfører)

Peter Juel-Jensen (V):

Tak for det, formand. Formålet med lovforslaget er at udmønte dele af den politiske aftale om Infrastrukturplan 2035, da lovforslaget bemyndiger transportministeren til at udbygge motorvej E20/E45 ved Kolding og anlægge Kalundborgmotorvejens tredje etape samt at udbygge rute 15 mellem Ringkøbing og Herning.

Infrastrukturen binder landet sammen, og den sørger også for, at vi slipper af med noget af den trængsel, vi allerede har fået skabt, men infrastrukturen er altså også forudsætningen for jobskabelse, vækst og bosættelse, og det er de tre vejetableringer rigtig gode eksempler på. Der har været en hel diskussion om, hvorvidt det er de rigtige løsninger, nok primært omkring Kalundborgmotorvejens tredje etape, hvor man lokalt gerne så, at nogle løsninger var anderledes. Det fik vi løst i rimelig grad, men alle ønsker har ikke kunnet imødekommes, hvilket der eksempelvis kan være tekniske eller økonomiske grunde til.

Men alt i alt er det lykkedes at finde gode, pragmatiske løsninger, der giver en bedre infrastruktur og forhindrer trængsel. Jeg lægger mig helt op ad de meget tekniske gennemgange, som min ordførerkollega fra Socialdemokratiet kom med omkring de enkelte projekter, og jeg kan til slut sige, at Venstre støtter forslaget.

Kl. 11:17

Formanden (Søren Gade):

Tak for det. Der er ingen korte bemærkninger. Vi siger tak til hr. Peter Juel-Jensen fra Venstre. Jeg byder velkommen til hr. Peter Have fra Moderaterne.

Kl. 11:18

(Ordfører)

Peter Have (M):

Tak for det. Lovforslaget er en del af udmøntningen af den store politiske aftale på transportområdet, infrastrukturplan 2035, som har til formål at styrke infrastrukturen i Danmark og skabe bedre sammenhængende vejforbindelser i hele landet.

Det skal ikke være nogen hemmelighed, at det handler om politisk prioritering, når nogle projekter tilvælges og andre fravælges. I dette konkrete lovforslag handler det bl.a. om at bemyndige transportministeren til at udbygge motorvej E20 /E45 ved Kolding med et ekstra spor i hver retning, at udbygge af tredje etape af Kalundborgmotorvejen og ikke mindst at udbygge rute 15 mellem Ringkøbing og Herning med en to plus et-vej på dele af strækningen, som tidligere er blevet fravalgt.

Derfor er jeg glad for, at vi i forbindelse med udmøntningen af land- og bypuljen i fællesskab har besluttet, at der afsættes midler til de førnævnte projekter, så de alligevel kan gennemføres og kan være til glæde lokalt og på sigt forbedre trafikforholdene. Der vil naturligvis altid være nogle negative konsekvenser ved så store anlægsprojekter som disse, men i det store hele mener vi i Moderaterne, at gevinsterne er større, og derfor bakker vi op om lovforslaget.

Kl. 11:19

Formanden (Søren Gade):

Tak for det. Der er ingen korte bemærkninger. Vi siger tak til hr. Peter Have fra Moderaterne, og jeg byder velkommen til fru Sofie Lippert fra Socialistisk Folkeparti.

Kl. 11:19

(Ordfører)

Sofie Lippert (SF):

Her får vi jo så endnu en tre-i-en-løsning, hvor det, der måtte synes at være tre anlægslove, er blevet til én anlægslov. Fælles for projekterne er selvfølgelig, at det er en del af aftalen om »Infrastrukturplan 2035« – en aftale, vi i SF er en del af. Det er dog ikke alle tre projekter, jeg i dag er lige glad for at skulle godkende; særligt er der et projekt, der har skabt meget bøvl, og det drejer sig om Kalundborgmotorvejen.

Man kan i høringsnotatet læse, at mange stiller sig kritisk over for processen – det er et kor, jeg desværre må stemme i. Borgere og organisationer føler sig ikke hørt i en proces, der er endt med en fordyrelse på over en ½ mia. kr., en fordyrelse, der resulterer i, at projektet ikke længere er samfundsøkonomisk rentabelt.

Som ordfører og medlem af forligskredsen stemmer jeg selvfølgelig for et projekt, vi har aftalt at gennemføre, et projekt, der sikrer mobilitet og vækst i det vestsjællandske. Men jeg håber, at man i regeringen lytter til den kritik, der kommer fra flere kanter om netop dette projekt, for det er også et projekt, der har født borgergrupper og er kilde til mange frustrationer, langt flere end de to andre vejprojekter i dette lovforslag, hvilket klart viser, at der ikke er tale om automatiske ikke-i-min-baghave-reaktioner.

Ser man på de andre projekter, er modstanden langt mindre, og ønskerne handler mest af alt om tilføjelser. Her er vi i SF især glade for de positive effekter for vindmølletransporter, som udbygningen af rute 15 får. Vi kommer til at stemme for lovforslaget.

Kl. 11:20

Formanden (Søren Gade):

Tak for det. Der er ingen korte bemærkninger. Vi siger tak til fru Sofie Lippert fra Socialistisk Folkeparti. Jeg byder velkommen til hr. Kenneth Fredslund Petersen fra Danmarksdemokraterne.

Kl. 11:21

(Ordfører)

Kenneth Fredslund Petersen (DD):

Tak, formand. Dette er et forslag om udbygning af motorvej E20/E45 ved Kolding, anlæg af Kalundborgmotorvejens tredje etape og udbygning af rute 15, Ringkøbing-Herning. Udbygningen af motorvej E20/E45 omkring Kolding er et meget ventet projekt for området langs hele den rute. Der er her tale om væsentlige forbedringer set i lyset af de store trængselsproblemer, vi har set vokse konstant. Det stemmer vi selvfølgelig for i Danmarksdemokraterne. Anlægget af Kalundborgmotorvejen og at koble Vestsjælland på motorvejsnettet anser vi for endnu en positiv og vigtig udvidelse i forhold til Kalundborg og områdets meget erhvervsliv samt ikke mindst for den almene personbilstrafik langs hele ruten.

Jeg vil også gerne benytte lejligheden til at gøre opmærksom på de mange henvendelser og bekymringer, der har været i lokalområdet, vedrørende bl.a. tilkørselsrampe, der bør overvejes ændret eller flyttet, inden det er for sent. Her tænker jeg på Bjergsted og andre lokale udfordringer forbundet med udbygningen. Jeg er enig i udlægningen fra ordføreren for SF, nemlig at der har været stort forarbejde, gode argumenter, så jeg vil opfordre til, at der bliver kigget på de ting, der bliver nævnt her.

Sidst, men ikke mindst er der udbygningen af rute 15 Ringkøbing-Herning til en 2+1-vej, der vil være en kæmpe lettelse for de mange, der i årevis har kørt bag en vindmølletransport på vej til og fra deres daglige gerninger. Det er endnu en milepæl, vi i Danmarksdemokraterne har kæmpet for; en milepæl, der støtter op om den grønne produktion, det lokale erhvervsliv. Og det er igen som nævnt til stor lettelse og glæde for de mange lokale.

Jeg vil dog bruge lejligheden til at nævne en bekymring omkring de mange skoleelever, der skal passere bl.a. ved Varde. Der er stillet forslag, der bør overvejes og ses på igen. Det er trods alt vores unge mennesker og børn, der skal passere en trafikeret vej.

Så vil jeg på vegne af Danmarksdemokraterne gerne gøre opmærksom på, at vi er meget glade for, at forligskredsen bag »Infrastrukturplan 2035«, som vi jo desværre endnu ikke er med i, har taget hånd om og fundet løsninger på de udfordringer, der var ekstraordinære omkring bl.a. Kalundborgmotorvejen og rute 15 Ringkøbing-Herning-vejen. Med det vil jeg sige, at vi støtter forslaget.

Kl. 11:23

Formanden (Søren Gade):

Tak for det. Der er ingen korte bemærkninger, og vi siger tak til hr. Kenneth Fredslund Petersen fra Danmarksdemokraterne. Jeg byder velkommen til hr. Niels Flemming Hansen, Det Konservative Folkeparti. Værsgo.

Kl. 11:23

(Ordfører)

Niels Flemming Hansen (KF):

Tak for ordet, formand. Så kommer vi i gang – endelig i gang, skulle jeg næsten til at sige – med at udbygge motorvej E20 og E45 ved Kolding, anlægge Kalundborgmotorvejens tredje etape og udbygge rute 15 mellem Ringkøbing og Herning. Det er et arbejde, der har været længe undervejs, og uden at gå ind i alle detaljer omkring udbygningerne ved enten Kolding, rute 15 eller Kalundborg vil jeg sige, at selv om man ved Kolding godt kunne have tænkt sig, at vi sådan lige fortsatte ned til Kolding syd, når vi nu var i gang, er det ikke med i første omgang. Jeg vil dog gerne takke ministeren og ministeriet for det meget, meget fine og grundige arbejde, der har været med alle de her tre processer og også muligheden for at ændre nogle ting undervejs. Det har jeg i hvert fald selv været meget, meget glad for, og jeg synes også, at mine ordførerkollegaer har været meget, meget gode og pragmatiske i den retning.

Når det er sagt, vil jeg sige, at jeg i virkeligheden nok har det lidt ligesom ministeren, nemlig at det her med at komme ud i landet og ud at opleve de her projekter, vi står med, er noget, som er værd at bruge tid på, og da livet skal være sjovere end at se fjernsyn, brugte jeg her for relativt nylig en onsdag aften på at køre ud med en af vores byrådskollegaer oppe omkring Holbæk-Kalundborg-området for at kigge lidt på de udbygninger, vi skulle lave. Det er jo altid rart på den måde at komme ud at sparke dæk. Der faldt jeg så sammen med ham over et område, hvor vi har en større lastvognsvirksomhed, som har ind- og udkørsler, som så desværre ikke er med. Jeg har været mine notater igennem og kan sige, at det er området omkring Bødkervej med en udfletning til noget, der hedder Cementvejen. Der fik vi oplyst, at der kører ca. 132.000 lastbiler om året på det stykke, og det har vi simpelt hen ikke fået med. Jeg forventer, det er Vejdirektoratet, som ikke har været helt i mål med det, og det synes jeg da i hvert fald lige vi skal kigge på her i processen, og om der er noget at gøre. For som formand for Færdselssikkerhedskommissionen kan jeg godt være lidt i hvert fald nervøs for det ret massive antal lastbiler på en relativt kort strækning. Så det kunne være, at vi skulle prøve at gøre noget ved det.

Ellers kan jeg sige, at vi støtter forslaget, og jeg skulle hilse fra Liberal Alliance, ligesom jeg i øvrigt også skulle ved det sidste forslag, og sige, at de også bakker op om det. Tusind tak.

Kl. 11:26

Første næstformand (Leif Lahn Jensen):

Vi siger tak til ordføreren. Der er ingen korte bemærkninger, og næste ordfører er fru Jette Gottlieb fra Enhedslisten. Velkommen.

Kl. 11:26

(Ordfører)

Jette Gottlieb (EL):

Jeg går som tidligere nævnt ikke ind for bunkelovforslag, og her har vi igen et bunkelovforslag med tre forslag, der intet har med hinanden at gøre. Den eneste fælles overskrift, jeg kan finde, er: Så meget motorvej som muligt over det meste af landet. Og det er selvfølgelig ikke nogen særlig flatterende titel på et lovforslag.

Så er der en del misforståelser. Der er nogle, der tror, at man afhjælper trængsel ved at bygge flere veje. Al forskning viser, at mere vej fører til mere trafik og fører til flere biler, og der er ikke noget som helst belæg for, at trængslen forsvinder af det. Og det gælder umiddelbart for to af forslagene.

Så vil jeg fremhæve forslaget om Kalundborgmotorvejen som et særlig ondartet eksempel på dårlig proces. Vi er – foreløbig, må jeg understrege – endt med en fordyrelse på ½ mia. kr. og en ministerielt støttet regnemaskine, der når frem til, at den samfundsmæssige værdi er negativ.

Enhedslisten stemmer imod hele forslaget.

Kl. 11:27

Første næstformand (Leif Lahn Jensen):

Der er indtil videre en enkelt kort bemærkning fra hr. Kim Edberg Andersen. Værsgo.

Kl. 11:27

Kim Edberg Andersen (NB):

Det er, fordi jeg blev så glad, at jeg var lige ved at trille ned ad stolen, da fru Jette Gottlieb sagde: Mere asfalt til hele landet. Jeg tænkte: Endelig – endelig – har Enhedslisten set lyset. Og der blev jeg nok positiv lige hurtigt nok. Men når fru Jette Gottlieb siger, at mere asfalt i sig selv de facto vil føre til mere bilisme, er det så ikke bare, fordi vi godt ved, at den offentlige transport ikke virker? Og folk skal jo transporteres rundt, og hvis man skal transporteres rundt, hjælper det selvfølgelig på muligheden for, at man får lyst til at købe en bil, at der også er en vej i nærheden.

Kl. 11:28

Første næstformand (Leif Lahn Jensen):

Ordføreren.

Kl. 11:28

Jette Gottlieb (EL):

Jeg tror, at spørgeren glemmer, at cirka en tredjedel af befolkningen ikke har det valg. En tredjedel af befolkningen kan ikke bare køre bil, og det kan de ikke, fordi de er for unge eller for gamle eller for fattige eller muligvis har en klimabetinget modvilje mod at køre bil. En tredjedel af befolkningen vil være afhængige af, at der findes en kollektiv trafik, og derfor er det selvfølgelig Enhedslistens meget klare princip, at den kollektive trafik skal udbygges, så den i enhver henseende dækker behovet  for danskere i hele landet.

Kl. 11:28

Første næstformand (Leif Lahn Jensen):

Spørgeren.

Kl. 11:28

Kim Edberg Andersen (NB):

Nu er det heldigvis sådan, at Nye Borgerlige jo har løsninger på i hvert fald de fleste af de problemstillinger. Man kan sige, at i forhold til de unge skal vi jo bare sørge for, at de kan få lov til at køre bil noget tidligere; i forhold til de fattige skal vi jo bare fjerne afgifterne på bilerne. Med hensyn til de ældre er jeg fuldstændig enig med fru Jette Gottlieb i, at de selvfølgelig skal have mulighed for at blive transporteret rundt, og der skal vi jo have noget af det, vi talte om før, nemlig en liberalisering af taxiloven. Og dem, som af klimabetingede grunde ikke har lyst til at køre i en bil, skal have lov til at gå lige nøjagtig derhen, hvor de har lyst.

Kl. 11:29

Første næstformand (Leif Lahn Jensen):

Ordføreren.

Kl. 11:29

Jette Gottlieb (EL):

Jeg forstår på spørgeren, at vi har fuldstændig diametralt modsatte løsningsforslag på alle punkter.

Kl. 11:29

Første næstformand (Leif Lahn Jensen):

Vi siger tak til ordføreren. Og så er det hr. Stinus Lindgreen fra Radikale Venstre. Velkommen.

Kl. 11:29

(Ordfører)

Stinus Lindgreen (RV):

Mange tak. Sammenhæng i hele landet er selvfølgelig vigtigt, og derfor er Radikale Venstre ligesom en lang række andre partier også med i infrastrukturplan 2035. Projekterne i dette lovforslag udspringer alle af præcis denne aftale, som vi derfor selvfølgelig også står bag.

Når det er sagt, er det ikke, som fru Sofie Lippert nævnte i sin tale, fordi alle projekter i en stor aftale er noget, som man er lige glad for, og det er jo ikke sådan, at vi i Radikale Venstre jubler, hver eneste gang der blev anlagt en ny motorvej. Vi kan også se i høringssvarene, at der især for visse af projekternes vedkommende er en meget stor modstand, og også, at de er blevet ekstremt fordyrede, hvilket også gør, at de samfundsøkonomisk ikke længere er rentable.

Det er også klart, at anlægsprojekter af den her dimension altid vil have konsekvenser for dem, der bor i området, for miljøet og for klimaet, både positive og negative, og derfor kommer vi også til at følge disse projekter nøje: Hvad betyder det klimamæssigt, miljømæssigt og samfundsøkonomisk – hvad er konsekvenserne af det? Men da det er en del af aftalen IP35, bakker vi naturligvis op.

Kl. 11:30

Første næstformand (Leif Lahn Jensen):

Der er ikke nogen bemærkninger, så vi siger tak til ordføreren. Den næste er hr. Nick Zimmermann fra Dansk Folkeparti. Velkommen.

Kl. 11:31

(Ordfører)

Nick Zimmermann (DF):

Tak for det. Jeg vil sige, at fra Dansk Folkepartis side er vi selvfølgelig rigtig glade for at stå her i dag og førstebehandle det her forslag. Dansk Folkeparti har jo i mange år kæmpet for at få Kalundborgmotorvejen afsluttet. Kalundborgmotorvejens tredje etape var jo sådan set med i den aftale om infrastruktur, som Dansk Folkeparti indgik med den daværende VLAK-regering tilbage i 2019, og heldigvis kom tredje etape også med i infrastrukturplanen for 2035, som Dansk Folkeparti jo også er en del af.

Det er rigtig vigtigt for det nordvestsjællandske område, at vi nu langt om længe får anlagt tredje etape af den her motorvej, og vi er meget glade for, at det er en hel motorvej, vi får. Da Vejdirektoratet i foråret bedyrede, at der ikke var penge til hele projektet, og at strækningen mellem Jyderup og Bjergsted måtte fastholdes som en motortrafikvej, slog vi i Dansk Folkeparti hurtigt fast, at det selvfølgelig var fuldstændig uacceptabelt. Nu har vi i flere årtier kæmpet for en motorvej hele vejen fra Kalundborg, og så skulle borgerne i Nordvestsjælland ikke nøjes med en halvfærdig løsning.

Kalundborg er en by med en enorm udvikling. Mærsk har anlagt en stor terminal ved Kalundborg Havn, og Novo Nordisk investerer i øjeblikket 18 mia. kr. i en udvidelse af deres fabriksanlæg i Kalundborg. Det er vigtigt, at forbindelserne til resten af Sjælland og hovedstadsområdet bliver opgraderet. Etableringen af Kalundborgmotorvejens tredje etape vil også sikre den positive udvikling, som Kalundborg by jo har været inde i, og den spreder sig selvfølgelig rundtomkring til hele det nordvestsjællandske område.

Vi er også meget glade for, at den meget tiltrængte udbygning fra seks til otte spor af motorvejen uden om Kolding bliver realiseret. 87.000 bilister passerer hver evig eneste dag afkørsel 62 og 63 på E20 og E45 i begge retninger, så man kan vist rolig sige, at der er brug for udbygningen af den her del af den sønderjyske motorvej. Der er vi også rigtig glade for, at vi er med i udbygningsloven.

Dansk Folkeparti er også glade for, at vi er med i udrulningen af rute 15 mellem Ringkøbing og Messemotorvejen. Det er især vigtigt for os at sikre, at der bliver etableret nye lokalveje, der muliggør, at man stadig kan krydse rute 15.

Med de ord kan jeg meddele, at Dansk Folkeparti støtter forslaget.

Kl. 11:33

Første næstformand (Leif Lahn Jensen):

Vi siger tak til ordføreren. Så er det fru Christina Olumeko fra Alternativet. Velkommen.

Kl. 11:33

(Ordfører)

Christina Olumeko (ALT):

Tak for ordet. Alternativet kan ikke stemme for det her lovforslag. Lovforslaget vil nemlig give transportministeren bemyndigelse til at udbygge motorvej E20 og E45 ved Kolding og bemyndigelse til at anlægge Kalundborgmotorvejens tredje etape, og så vil det give bemyndigelse til at udbygge Rute 15 mellem Ringkøbing og Herning.

Vi står midt i et eskalerende klimakollaps, der kalder på omgående handling, og derfor er det fuldstændig uansvarligt at udbygge motorvejsnettet. Faktisk er det her lovforslag jo en del af en større pakke af motorvejsprojekter, der er blevet aftalt i infrastrukturaftalen for 2035, hvor der i alt anlægges nye motorvej for 26 mia. kr.

Det er penge, som vi i stedet for bør bruge på udbygge vores cykelnet. Vi burde skabe bedre rammer for delebiler og samkørsel, og vi bør bruge pengene på at forbedre og udbygge vores offentlige transport. Alternativet vil både i dag og fremover kæmpe for vores bæredygtige fremtid. Det gælder både i forhold til det her lovforslag, men det gælder også andre fossile lovforslag, der hører fortiden til, og derfor vil jeg også på talerstolen benytte min taletid til at takke alle de mange grønne og progressive klimaaktivister, der arbejder og kæmper hver dag for, at vi trækker i nødbremsen og tager samfundet i en helt anden bæredygtig retning.

Herudover finder Alternativet det stærkt problematisk, at det her lovforslag behandler tre projekter på en gang. Det giver et yderst uoverskueligt og sammenblandet høringsmateriale på 160 sider, og det kan afholde borgere og organisationer fra at indsende høringssvar. Vi mener, at store milliarddyre anlægsarbejder bør behandles separat.

Endelig hæfter vi os ved, at natur og biodiversitet og klima ikke er blevet prissat i beregningerne i det, der er blevet fremsat her. Når man bygger, bør man også værdisætte den natur og den jordklode, som vi skader. Det er ikke kun tidsbesparelser, der har en værdi for samfundet. Det er også den jordklode, vi lever på, og jeg ser, at Transportministeriet i høringssvarene får sagt, at der ikke i dag er retningslinjer, der gør det muligt at prissætte natur og klima og biodiversitet.

Der må jeg altså bare sige, at så synes jeg, vi har et Transportministerium, som skal til at få opdateret deres egne beregninger. Vi har i dag grønt bnp, og der er allerede lavet nogle formler, der gør det muligt for os at prissætte vores jordklode. Der er mange forskere, der har givet deres eget bud på, hvordan det kan gøres. Hvis vi skal mod et bæredygtigt samfund, kræver det en bæredygtig økonomi. Det kræver, at vi værdisætter vores egen jordklode, sådan at når vi tager beslutninger, sikrer vi, at vi også har jordkloden med i vores overvejelser.

Derfor vil jeg gerne spørge transportministeren, når transportministeren kommer op på talerstolen senere, om transportministeren er påvirket af den del af høringssvaret omkring prissætning og værdisætning af vores natur, klima og biodiversitet, og om transportministeren vil tage handling for, at vi kan få nogle retningslinjer, der gør det muligt for embedsværket at prissætte de her ting. Tak for ordet.

Kl. 11:36

Første næstformand (Leif Lahn Jensen):

Der er indtil videre en enkelt kort bemærkning. Det er til hr. Niels Flemming Hansen. Værsgo.

Kl. 11:36

Niels Flemming Hansen (KF):

Mange tak for det og mange tak for talen. Vi er sådan set enige i, at klimabelastningen i Danmark jo virkelig er en stor udfordring og en udfordring, som vi skal italesætte. Jeg kunne dog godt tænke mig at høre ordføreren i forhold til nogle konkrete eksempler. Der er jo de tunge containere, der skal fra Kalundborg og ud på resten af Sjælland. Der er også vindmølletransporterne på Rute 15, og det går jeg ud fra at ordføreren er meget interesseret i at få til at køre i en gnidningsfri proces. Men i forhold til sådan et lastvognstog, som kommer med en vindmøllevinge, og som skal køre stop and go hele tiden – langsomt og så med højere hastigheder osv. – er det så ikke bedre for klimaet at få en jævn hastighed på lastbilen, så den simpelt hen udleder mindre CO2, fordi den ikke skal gasse op og ned hele tiden?

Kl. 11:37

Første næstformand (Leif Lahn Jensen):

Ordføreren.

Kl. 11:37

Christina Olumeko (ALT):

Tak for spørgsmålet til hr. Niels Flemming Hansen fra Det Konservative Folkeparti. Jeg skal lige forstå spørgsmålet. Spørger spørgeren, om vi skal sætte hastighedsgrænsen op, eller spørger man til, om udbygningen af motorvejsnettet er nødvendigt for, at lastbilerne kan køre uden at skulle bremse? Jeg forstod bare ikke lige, hvad spørgsmålet var.

Kl. 11:38

Første næstformand (Leif Lahn Jensen):

Så giver jeg spørgeren sin anden korte bemærkning. Værsgo.

Kl. 11:38

Niels Flemming Hansen (KF):

Mange tak for det. Det, som jeg spurgte om, var, at når vi nu udvider motorvejsnettet, får man jo en mere jævn hastighed på et lastvognstog. Så når man nu transporterer vindmøllevinger, f.eks., eller naceller rundt i landet, er det så ikke bedre, at vi har en jævn hastighed i stedet for sådan noget stop and go for et lastvognstog?

Kl. 11:38

Første næstformand (Leif Lahn Jensen):

Ordføreren.

Kl. 11:38

Christina Olumeko (ALT):

Tak for spørgsmålet. Så forstår jeg det bedre. Det er jo rigtigt nok, at det at lave stop and go, når man kører i et fossilt fartøj eller i en elbil eller en ellastbil, er noget, der øger energiforbruget. Så det er rigtigt nok, at en jævn hastighed er bedst, når vi skal transportere ting rundt. Det synes jeg bare ikke opvejer den CO2-udledning, der vil være ved at anlægge projekterne, og også den CO2-udledning, der vil være ved, at flere fremover vil køre i bil i fossile fartøjer i flere årtier på de her motorveje, før vi er kommet igennem med omstillingen.

Kl. 11:39

Første næstformand (Leif Lahn Jensen):

Vi siger tak til ordføreren. Der er ikke yderligere korte bemærkninger. Så er næste ordfører hr. Kim Edberg Andersen fra Nye Borgerlige.

Kl. 11:39

(Ordfører)

Kim Edberg Andersen (NB):

Tak for det, formand. Jeg er ikke sikker på, at man må drikke champagne i Folketinget, men for et parti som Nye Borgerlige er sådan en dag, hvor vi får mere asfalt, en dag, hvor man burde skåle lidt, ikke? For vi er jo lidt pragmatisk indrettet, så vi ved, at der går lang tid, før vindmøllevinger bliver drevet rundt ved cykelkraft. Når du skal ud mod Kalundborg, hvor der kommer en motorvej, kan man bygge alle de cykelstier, man vil, men de tjener ikke det formål, de skal, og som er grunden til, at vi bygger en motorvej. Ovre ved Kolding bliver jeg nødt til at sige, at det faktisk godt kunne være hurtigere at være Kyllingen, for der er trafikken så tæt og så stillestående, at man faktisk nok godt kunne vinde noget ud over god kondition og store lårmuskler ved at tage cyklen. Det gælder et ret langt stykke derovre. Men er det realistisk, er det pragmatisk, og er det noget, der gør, at danskerne har et liv, der er værd at leve eller kan leves? Nej, det er det jo ikke.

Så når jeg hører et argument for, at vi skal have flere cykelstier, og ja, det skal vi de steder, hvor det giver mening, og så skal vi bygge noget motorvej og lægge noget asfalt der, hvor dét giver mening, bliver jeg jo forvirret. Der er ordførere for partier, som i mange år har fortalt, at elbiler var lyksaliggørende i sig selv, CO2-neutralt, og at det var godt for klimaet. Så hører vi en ordfører i dag, der siger, at flere motorveje betyder flere biler, og så lægger jeg jo to og to sammen, og tænker, at det vil sige, at med flere motorveje og flere elbiler er vi faktisk i gang med at redde klimaet en lillebitte smule i dag, og så burde vi bare alle sammen være glade og ligesom Nye Borgerlige synes, at det er en festdag, når vi endelig efter masser af års kamp for at få bare lidt fornuft ind i, hvor der blev lagt asfalt i Danmark, får mere asfalt.

Jeg havde da nogle forslag oppe omkring Nordjylland også, men vi fik ikke lov at komme med, heller ikke den her gang, så vi må jo cykle rundt med fisketransport og grise, og hvad vi ellers gør, som man åbenbart kan se er løsningen. Indtil da håber vi jo, at det her bliver bygget smertefrit.

Jeg vil dog give nogle af ordførerne ret i, at når vi bygger store anlægsprojekter, er det træls bagefter at læse herinde, at der har været en proces, der har været uigennemskuelig, og hvor ministeriet har kunnet agere bedre på det. Det skal vi gøre bedre, og det skal vi snakke om i udvalget, for det skal simpelt hen gøres bedre. Og ja, det er træls, når vi laver store samlelove på den her måde. Ministeren har haft det nemt i dag. Der er kommet tre lovforslag, men der burde have været ni lovforslag i dag, bare for at have gjort det på en ordentlig måde. Men det er jo en anden diskussion, og den må vi tage på et andet tidspunkt.

I Nye Borgerlige er vi så glade for, at vi får noget mere asfalt i Danmark i dag. Det gør danskerne mere frie og landet med rigt. Tak for ordet.

Kl. 11:41

Første næstformand (Leif Lahn Jensen):

Vi siger tak til ordføreren, og så er det transportministeren. Velkommen.

Kl. 11:42

Transportministeren (Thomas Danielsen):

Tak for det, formand. Jeg sad lige og var ved at skrive notater til de spørgsmål, der kom, så nu nåede jeg ikke at skrive, at der var endnu en ordfører, der beklagede sig over samlelovforslag. Og jeg vil sige, at jeg ville elske at stå hernede, lige så mange gange I vil stå her. Men når vi laver samlelovforslag, er det i forlængelse af et ønske fra Folketinget, som siger: Vi ønsker ikke at stå hernede et unyttigt antal gange, og er der lovforslag, som kan samles, vil vi gerne have det. Derfor var det foregående lovforslag et samleforslag, for som I også kunne høre, var der ingen jer, der havde bemærkninger til en teknisk ændring af to helt vidt forskellige projekter, og i det her tilfælde er det tre projekter, som der er stor opbakning til. Vi har delt det op i lovforslaget osv., så det er meget overskueligt: Her starter Kolding, her starter rute  15, og her starter Kalundborg. Alt er udpenslet, så jeg tror, at man som folkeskoleelev vil kunne se, hvad CO2-udledningen er på det enkelte projekt på den ene og den anden måde osv. osv. Så jeg begræder, hvis I er utilfredse med det, men jeg kan trøste jer med, at hvis det er på jeres opfordring, vil jeg meget gerne opdele alt, hvad vi har af forslag, men kun, hvis jeg ikke får kritik for at fremsætte for mange forslag bagefter.

Men derudover tak for ordførernes bemærkninger til lovforslaget. Lovforslaget er som bekendt en del af udmøntningen af den store politiske aftale fra juni 2021 indgået om en investeringsplan for transportområdet fra 2025 til 2035, og det følger jo af infrastrukturplanen, at parterne med aftalen ønsker at styrke vejinfrastrukturen med bedre sammenhængende vejforbindelser i hele Danmark, og samtidig skal aftalen være med til at afhjælpe de steder, hvor bilisterne holder i kø.

Jeg synes, at lovforslaget er et godt eksempel på de overordnede politiske ønsker med infrastrukturplanen. Lovforslaget indeholder, med anlægget af Kalundborgmotorvejens tredje etape og udbygningen af rute 15 Ringkøbing-Herning, projekter, der binder landet sammen. Med lovforslaget om udbygning af motorvejen ved Kolding indgår et projekt, der skal være med til at afhjælpe trængslen.

I forbindelse med anlægsprojekter vil der i sagens natur være mange holdninger til, hvilket projekt der er det rigtige projekt at udføre. Det kan der lokalt være mange forskellige holdninger til fra projekt til projekt. Projekterne kan sjældent imødekomme alle ønsker. Et forslag kan måske ikke imødekommes, fordi det påvirker naturen negativt på et niveau, som ikke står mål hermed. Det kan eksempelvis også være af økonomiske årsager. For rute 15 betød økonomien i projektet, at vi politisk tilbage i marts måned i år besluttede, at der ikke blev afsat midler til den del af udvidelsen, der går fra Langerdalvej til Røgind. Fra Kalundborgmotorvejens tredje etape har der lokalt været udtrykt ønske om, at der blev etableret ramper ved Knabstrup samt etableret parallelvej i Jyderup, og begge dele blev der tilbage i juni måned ikke afsat penge til i projektet, da vi skulle prioritere politisk. Men det glæder mig, at vi politisk i forbindelse med udmøntningen af land- og bypuljen i fællesskab har udmøntet, at der afsættes midler til, at de føromtalte dele af de to projekter alligevel kan gennemføres og dermed kan være til glæde lokalt, og anlægsloven kommer til at sikre disse tiltag.

Men endelig vil jeg gerne understrege en stor tak for samarbejdet med ordførerne om projekterne. Jeg er imponeret over det engagement, I lægger for dagen, med feltbesøg, som hr. Niels Flemming Hansen nævnte, m.v. Det gør, at I er oplyste ordførere, som træffer beslutninger på et meget højt niveau, og det er en fornøjelse at samarbejde med jer.

Der er tre partier, der har kommenteret den interne rente. Det er Enhedslisten, SF og Radikale Venstre, i forhold til at den på Kalundborgmotorvejen er under tærskelværdien. Og det er rigtigt, at der er sket meget i det projekt, men jeg synes, det er lidt for simpelt blot at måle et projekts succeskriterier på den interne rente. Det er fint. Det kan være en del af det, men som det også er ordførerne bekendt, havde vi faktisk ikke engang beregnet den interne rente af projektet, da vi traf den endelige beslutning, for det er klart, at det belaster et projekts økonomi, hvis vi laver nødspor asfalteret med det for øje, at det er godt for færdselssikkerheden. Det kan være vandopsamling med forureningsrester i m.v. Det kan være faunapassager og alt muligt andet. Det vil alt andet lige belaste projekter at tage disse hensyn.

Men jeg glæder mig over, at vi sammen er blevet enige om, at projekterne skal gennemføres, og der vil som en del af de her projekter, ligesom alle andre projekter, fortsat komme ønsker. Som hr. Niels Flemming Hansen også nævnte med Bødkervej, der går ud på Cementvejen, kan det være udfordrende. Der vil jeg bare understrege, at der ikke findes den vej eller bane, som jeg ikke ønsker at kigge nærmere på og undersøge, og det vil jeg naturligvis også på de områder. Og så er det jo for de fleste af os opgaven, at vi skal prioritere de penge, vi har sat af til det, sammen, hvis det skal kunne realiseres.

Kl. 11:48

I forhold til Alternativet vil jeg bare understrege, at man taler om samlet høring ud over selve lovforslaget, som det er muligt at kommentere på projekt for projekt. Som en del af høringen af lovforslaget – og det er meget overskueligt delt op i de tre projekter – har miljøkonsekvensvurderingerne jo altså været sendt ud projekt for projekt enkeltvis.

Det skal være mine ord. Afslutningsvis vil jeg bare sige, at jeg ser frem til den videre behandling af lovforslaget her i Folketinget, og jeg står naturligvis til rådighed for spørgsmål, hvis der er nogen, der ønsker dette.

Kl. 11:48

Første næstformand (Leif Lahn Jensen):

Der er i hvert fald indtil videre et spørgsmål, og det er til fru Zenia Stampe. Værsgo.

Kl. 11:48

Zenia Stampe (RV):

Tak for det. Ministeren var jo så venlig at nævne, at der har været bemærkninger til de forskellige projekter. Jeg er selv valgt i Region Sjælland. Jeg ved, det har været et meget, meget stort ønske fra Kalundborg Kommune i mange år at få forlænget motorvejen dertil, men det har jo så også efterfølgende vist sig, at den motorvej, der så er lagt op til, pløjer igennem en landsby, som det i øvrigt går fantastisk for – det er en af de landsbyer, der virkelig har formået at skabe liv, og hvor folk gerne vil bosætte sig.

Vi har flere gange her i forhandlingsforløbet prøvet at spørge ind til, om man kunne vælge en anden linjeføring, sådan at man altså ikke pløjer ind igennem den her landsby. Det har været en lillebitte smule som at hamre panden mod muren, for det bliver sådan lidt bureaukratisk, kafkask, at man ikke rigtig ved, hvor man kan rejse det spørgsmål.

Derfor vil jeg bare spørge nu her, selv om det selvfølgelig er i ellevte time: Altså, hvad er begrundelsen for, at man ikke vil overveje en alternativ linjeføring, så den hurtige vej til Kalundborg ikke smadrer en af landsbyerne på vejen?

Kl. 11:49

Første næstformand (Leif Lahn Jensen):

Ministeren.

Kl. 11:49

Transportministeren (Thomas Danielsen):

Jamen når vi laver infrastruktur, påvirker det lokalsamfund. Nu bliver jeg lidt usikker på, hvad det er for en by, man taler om – om det er Bjergsted eller Jyderup, eller hvad det er – men uanset hvad det er for en lokalitet, man taler om, forsøger vi og bestræber vi os jo på at tage så mange hensyn som overhovedet muligt.

Det er kompromisets kunst med det for øje, at der er flere hensyn at tage. Det kan være i forhold til færdselssikkerhed, det kan være i forhold til støj, det kan være i forhold til mange parametre. Og når vi så kigger på det, er der selvfølgelig også økonomien i det – hvad koster de forskellige løsninger? – og det er meget individuelt fra projekt til projekt.

Men når det er sagt, er det jo ikke sådan – som jeg nævnte før omkring cementvej ude ved Kalundborg – at når vi har lavet sådan et projekt, kan der aldrig ske ændringer. Hvis ordføreren og Folketinget finder den nødvendige økonomi til det, vil man jo fortsat kunne kigge på afkørsler osv. osv. ved alle projekterne.

Kl. 11:51

Første næstformand (Leif Lahn Jensen):

Ja tak. Så er det spørgeren.

Kl. 11:51

Zenia Stampe (RV):

Okay. Så jeg skal forstå, at det primært er økonomien, som er udfordringen her. Det er økonomien, måske, muligvis, også hastigheden, kunne jeg forestille mig, for jeg ved også, at man er utålmodig i Kalundborg.

Det vil jeg tage til efterretning og selvfølgelig gå tilbage, for jeg troede egentlig, at i dag blev døren endegyldigt smækket i for muligheden for at finde en anden linjeføring. Men jeg vil jo så gå tilbage og prøve at se, om vi på en eller anden måde kan skabe noget opbakning til en anden linjeføring.

For jeg vil bare sige i hele denne diskussion omkring landdistrikter, at nogle gange glemmer vi, at det ikke kun handler om at skabe hurtige forbindelser mellem by og provins; det handler også om at tilgodese dem, der ligger midtimellem, f.eks. en landsby som Bjergsted.

Kl. 11:51

Første næstformand (Leif Lahn Jensen):

Ministeren.

Kl. 11:51

Transportministeren (Thomas Danielsen):

Altså, lige i forhold til linjeføringen omkring Bjergsted er det ikke lige den slags spørgsmål, jeg lægger op til at vi kan fortsætte med at drøfte. Den bliver jo gennemført. Det er jo det, der bliver vedtaget nu.

Jeg troede, ordføreren talte om ramper eller andre løsninger, i forhold til at der er steder på strækningen, hvor der er råstofudvinding osv. osv., og hvor man har haft en interesse i det, og at der er steder, hvor man har sagt: Her er der en skolevej – der kunne vi godt tænke os man tog hensyn til de bløde trafikanter osv. Det er jo den slags tilpasninger, som vi selvfølgelig fortsat har fokus på i forbindelse med udmøntningen af projekterne.

Kl. 11:52

Første næstformand (Leif Lahn Jensen):

Så siger vi tak til ministeren. Der er ikke yderligere spørgsmål.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Transportudvalget. Hvis ingen gør indsigelse mod dette, betragter jeg det som vedtaget.

Det er vedtaget.

Det næste punkt på dagsordenen er:

6) 1. behandling af lovforslag nr. L 11:

Forslag til lov om ændring af lov om erstatning fra staten til ofre for forbrydelser. (Retskrav på erstatning og godtgørelse til ofre for terrorhandlinger begået i udlandet).

Af justitsministeren (Peter Hummelgaard).

(Fremsættelse 04.10.2023).

Kl. 11:52

Forhandling

Første næstformand (Leif Lahn Jensen):

Forhandlingen er åben, og første ordfører er hr. Bjørn Brandenborg fra Socialdemokratiet. Velkommen.

Kl. 11:53

(Ordfører)

Bjørn Brandenborg (S):

Tak for det, formand, og tak for ordet. Sidste år fremsatte SF et beslutningsforslag her i Folketingssalen, B 167, om retskrav på erstatning til ofre for en terrorhandling begået i udlandet. Det var et forslag, som jeg selv på Socialdemokratiets vegne fuldt ud støttede her fra talerstolen. Nu har Justitsministeriet så fulgt op på beslutningsforslaget med lovforslaget om ændring af offererstatningsloven. Det er vi glade for, for det er jo med den seneste tids grufulde hændelser ulykkeligvis ikke blevet mindre relevant at sætte fokus på terrorofres og deres pårørendes rettigheder.

Der er desværre ingen tvivl om, at det, at man enten selv eller ens pårørende bliver udsat for en terrorhandling som oftest er en dybt traumatiserende og livsomvæltende oplevelse. Så hvis vi kan gøre bare lidt for at forbedre den situation, de ofre står i, skal vi selvfølgelig gøre det. Efter de gældende offererstatningsregler er der ikke et egentligt retskrav på erstatning, hvis man bliver udsat for en forbrydelse, herunder en terrorhandling uden for Danmark. Hvis der skal gives erstatning, sker det i stedet efter en konkret vurdering. Dermed er der forskel på retsstillingen for ofre for terrorhandlinger, som er sket i Danmark, og ofre for terrorhandlinger, som er sket i udlandet. Det er det, som der nu ændres med det lovforslag, som indfører en ny bestemmelse i offererstatningsloven. Fremover vil ofre for terror have krav på erstatning, hvad enten handlingen er sket i Danmark eller i udlandet. Det synes vi er mere end rimeligt, når det handler om helt uskyldige ofre. Har man derimod selv været en del af terroraktiviteterne, er det selvfølgelig en anden sag, og derfor synes vi, at det er på sin plads, at man har tilføjet en undtagelse til retskravet, så man ikke kan stå i en situation, hvor man som dansk stat er forpligtet til at udbetale erstatning til en terrorist. Det er en vigtig sidebemærkning til det her lovforslag, fordi det skal handle om ofrene.

Ellers vil jeg gerne takke for det her lovforslag, som vi støtter, og jeg vil igen sige tak til SF for initiativet. Forhåbentlig kan den vished, som et retskrav giver, være med til at gøre bare en lille forskel for nogle mennesker, som står i en helt ubærlig situation. Tak for ordet.

Kl. 11:55

Første næstformand (Leif Lahn Jensen):

Vi siger tak til ordføreren. Så er det hr. Preben Bang Henriksen fra Venstre. Velkommen.

Kl. 11:55

(Ordfører)

Preben Bang Henriksen (V):

Tak for det. Jeg skal ikke trætte Folketinget med et langt foredrag, for jeg er hundrede procent enig i det, den socialdemokratiske ordfører lige har redegjort for i relation til forslaget. Der er tale om folk, der bliver ofre for en terrorhandling, og om den sker i Danmark, eller om den sker i udlandet, burde jo dybest set ikke have nogen som helst indflydelse på, om staten kan gå ind og yde den erstatning, som følger af offererstatningsloven. Så er jeg i øvrigt helt enig i, at der i sagens natur selvfølgelig bør være en undtagelse, hvis man selv har skrevet sig op til det ved at tilslutte sig en af de her terrororganisationer. Så det bliver med Venstres fulde støtte. Tak.

Kl. 11:56

Første næstformand (Leif Lahn Jensen):

Vi siger tak til ordføreren. Så er det hr. Tobias Grotkjær Elmstrøm fra Moderaterne. Velkommen.

Kl. 11:56

(Ordfører)

Tobias Grotkjær Elmstrøm (M):

Tak for ordet. Jeg vil gerne starte med at sige tak til SF for at have fremsat B 167 tilbage i det forgangne folketingsår. Beslutningsforslaget ligger til grund for vores vigtige debat i dag om retskravet på erstatning til ofre for terrorhandlinger begået i udlandet. Vi støtter op om det her forslag hos Moderaterne.

Jeg har, som mange af de andre retsordførere sikkert også har, haft møder med bl.a. Finn Nørgaard Foreningen forud for det her lovforslag. Foreningen har virkelig formået at sætte fokus på terrorofres rettigheder og kæmpet en sej kamp for at forbedre ofres rettigheder. Stor cadeau for det arbejde, og jeg kan kun bakke op omkring budskabet. Vi har et kæmpe ansvar som samfund for, at terrorofre modtager al den hjælp og støtte, de har brug for, så de ikke står alene.

Ofre for terror er udsat for forfærdelige og yderst traumatiserende oplevelser, som ændrer både deres og deres pårørendes liv. Det mindste, vi kan gøre, er at give dem en større klarhed over, om de kan få erstatning, så de ikke behøver at forholde sig til andre landes love og praksis for at modtage erstatning. Det er klart, at en erstatning ikke kan bidrage til at hele nogle sår og nogle traumer, men det kan forhåbentlig bidrage til en vis tryghed i en meget traumatisk situation.

Jeg håber og tror, at lovforslaget kan være med til at hjælpe ofre for terrorhandlinger og deres pårørende videre i livet som et af de mange skridt på vejen mod at komme tilbage til en normal dagligdag. Jeg ser ingen grund til, at retsstillingen skal være den samme for ofre for terrorhandlinger, uanset om terrorangrebet er sket i Danmark eller i udlandet. Det burde ikke have nogen konsekvens. Derfor synes jeg også, at det giver utrolig god mening at ændre den nuværende ordning, sådan at ofre for terror får et retskrav på erstatning.

Der er ikke nogen, der kan garantere, at Danmark ikke igen bliver ramt af terror. Trusselsniveauet har ifølge PET været permanent højt de sidste mange år, og truslen er desværre heller ikke blevet mindre af de mange koranafbrændinger, der har været på det seneste. Derfor skal vi have beredskabet på plads, så vi kan hjælpe ofrene bedre videre, end vi har gjort hidtil, hvis et terrorangreb skulle ramme Danmark eller danskere i udlandet. Første skridt, som lovforslaget tilsiger, er, at der indføres et retskrav på erstatning til ofre for terror begået i udlandet. Og det er derfor, at Moderaterne støtter op om forslaget. Tak for ordet.

Kl. 11:58

Første næstformand (Leif Lahn Jensen):

Vi siger tak til ordføreren. Der er ikke nogen korte bemærkninger. Så er det fru Karina Lorentzen Dehnhardt fra SF. Velkommen.

Kl. 11:58

(Ordfører)

Karina Lorentzen Dehnhardt (SF):

Det her er jo et lovforslag, som man dybest set ikke håber at få brug for, men desværre sker der jo fra tid til anden terrorangreb, og så er det godt at have den fornødne lovgivning på plads. Vi må jo bare sige, at de seneste uger viser, at vi igen oplever terrorhandlinger overalt omkring os. For få uger siden var vi vidne til et meget forfærdeligt angreb, som kostede mindst 260 mennesker livet ved en techno-fest i Israel. Ugen efter blev en skolelærer dræbt og flere uskyldige såret i det nordlige Frankrig; og bare få dage senere gik en radikaliseret mand amok med automatvåben i hjertet af Bruxelles. Denne gang var det så uskyldige svenske fodboldfans, som blev ofre, og som bare ønskede sig en god aften i gode venners lag. I stedet blev de så mejet ned af en fanatisk terrorist.

Det er jo terrorens væsen, at den slår til, når vi har paraderne nede, og den forsøger at skabe mest mulig skræk og rædsel i vores indre og i vores samfund. Der er jo desværre nok ikke nogen grund til at tro, at terrortruslen går væk i morgen; men i stedet for at blive bange må vi så som samfund tage de nødvendige forholdsregler. Vi skal styrke forebyggelsen og efterforskningen, men vi skal også sørge for, at ofre og efterladte tilbydes ordentlig hjælp.

Ofre, som ulykkeligvis bliver ramt af terror i udlandet, har hidtil været underlagt uklare og noget hullede regler og regler, der ikke var gode nok. Det har jo bl.a. fået SF til at fremsætte to forskellige beslutningsforslag. Det ene er så lovforslaget, som vi behandler her i dag, og så håber vi sådan set også, at der kommer en opfølgning på det andet beslutningsforslag.

Et billede på, at reglerne ikke er gode nok, er Helle Vesterager Jespersen, som jo mistede sin datter ved et terrorangreb i Marokko. Efter et lidt besværligt forløb modtog hun efterladtegodtgørelse, men det er jo ikke nogen erstatning. Hun modtog efterladtegodtgørelse, så hun kunne få dækket omkostningerne til at begrave sin datter, men kompensation og erstatning fra de marokkanske myndigheder måtte hun desværre kigge langt efter. Ud over at stå med tabet af sin datter har det haft andre store personlige omkostninger for Helle. Hun blev udsat for grov chikane på Facebook, hvor folk blev ved med at sende billederne af hendes datter til hende. Hun har selv måttet bruge kræfter på at stå med den opgave at lægge sag an. Og sidst, men ikke mindst har hun udviklet ptsd og kan ikke længere gå på arbejde. Hun er flyttet utallige gange. Så det har store konsekvenser for hende.

Det er selvfølgelig ikke rimeligt, at det skal være så svært at opnå erstatning som terroroffer. Krænkelsen og den følelsesmæssige belastning ved at være udsat for et terrorangreb eller være pårørende til et offer for et terrorangreb er i forvejen rigtig stor, og kampen for erstatning og retfærdighed skal ikke blive et ekstra traume, som ofrene skal slås med. Der skal lovgivningen selvfølgelig være på plads. Derfor er det så også godt, at vi giver terrorofre bedre rettigheder i dag, så de kan få erstatning for den hændelse, de har været udsat for. Det er heldigvis få, der oplever noget så tragisk, men de skal jo leve med konsekvenserne af den her voldsomme handling, som et terrorangreb er. Det her vil skabe en lille smule retfærdighed for ofrene.

Så vi er i SF selvfølgelig glade for forslaget her, som jo er en udløber af det beslutningsforslag, vi samlede flertal for i sommeren 2022. Samme dag fik vi så også det her flertal for B 150, som handler om bedre rettigheder for terrorofre i øvrigt, f.eks. rettigheder, som ikke kun vedrører erstatning. For det forslag pålægger regeringen at undersøge, hvad det koster at sikre, at terrorofrene garanteres de rettigheder, som ofrene ville have efter EU's direktiver om bekæmpelse af terrorisme og rettigheder for ofre, og dem har vi desværre ikke implementeret i Danmark.

Undersøgelsen er undervejs, men er desværre forsinket, og jeg kan jo kun opfordre regeringen til at sætte turbo på det arbejde. Helles sag viser nemlig, hvor vigtigt det er at få lukket hullerne hele vejen rundt. Vi bliver nødt til at anerkende, at terrorofrene ikke kun er dem, der mister livet. Nogle mister faktisk en datter, en søn, en mor, en far eller et andet familiemedlem og gennemlever et langt traumatisk forløb. Derfor er vi kun halvt i mål i dag. Vi bør også sikre erstatning for tab af helbred, arbejdsevne og øvrige skader, f.eks. senfølger, og i det hele taget se grundigt på retssikkerheden for terrorofre. Tak.

Kl. 12:04

Første næstformand (Leif Lahn Jensen):

Vi siger tak til ordføreren. Der er ingen bemærkninger. Næste ordfører er fru Betina Kastbjerg fra Danmarksdemokraterne. Velkommen.

Kl. 12:04

(Ordfører)

Betina Kastbjerg (DD):

Tak for ordet. Som det er blevet sagt, er L 11 en opfølgning på B 167, som blev vedtaget i juni 2022 af et bredt flertal. I øjeblikket ser vi frygtelige terrorangreb i Israel, så det her lovforslag er jo meget aktuelt.

Ofre for terrorhandlinger samt deres pårørende står tit over for ufattelige fysiske og psykiske udfordringer, og jeg vil gerne understrege vigtigheden af, at vi støtter dem. Om danske borgere har været udsat for en terrorhandling i udlandet eller herhjemme, burde ikke være så afgørende for, om man er berettiget til at få erstatning eller ej. Vi har tidligere set nogle sager, hvor det var svært at finde rundt i udenlandske erstatningsmuligheder, og det gælder bl.a. det tragiske terrordrab på to kvinder i Marokko i december 2018, hvoraf den ene var dansk, hvilket også lige er blevet nævnt af fru Karina Lorentzen Dehnhardt. Derfor synes jeg jo, det er positivt, at der nu med L 11 foreslås at indføre et retskrav i sager om personskade forvoldt ved terror begået i udlandet.

Derudover er der for at undgå misbrug af retskravet også indført en undtagelsesbestemmelse, der skal sikre, at staten ikke skal yde erstatning til en skadelidt, der aktivt har deltaget i en terrorhandling eller har støttet en terrororganisation under ophold i udlandet.

Ud over det var Udenrigsministeriet i går ude at sige, at man opfordrede danske statsborgere i bl.a. Libanon til at rejse hjem. Og der vil jeg også gerne lige dele en bekymring om, hvilken indflydelse det har på det her lovforslag, hvis man nu ikke følger de her retningslinjer, og det håber jeg vi får mulighed for at drøfte i udvalgsbehandlingen.

Men jeg kan sige, at Danmarksdemokraterne støtter lovforslaget.

Kl. 12:06

Første næstformand (Leif Lahn Jensen):

Vi siger tak til ordføreren. Der er ingen bemærkninger. Så er det hr. Steffen Larsen fra Liberal Alliance. Velkommen.

Kl. 12:06

(Ordfører)

Steffen Larsen (LA):

Mange tak, formand. Dette er jo en lov, som jeg tror vi er enige om at håbe aldrig nogen sinde finder anvendelse. Men terror er desværre en realitet i vores verden, der ikke lader til at gå bort, uanset hvor meget vi ønsker det.

Marokko og Mumbai er to steder ude i verden, hvor terror har ramt danske borgere, og forslaget her går ud på at indføre et retskrav på erstatning til ofre for terror eller terrorlignende handlinger. Forslaget skal skabe klarhed over og sikkerhed for, at ofre for terrorhandlinger begået i udlandet eller pårørende hertil har adgang til erstatning og godtgørelse i Danmark.

Liberal Alliance støtter naturligvis forslaget. Tak.

Kl. 12:07

Første næstformand (Leif Lahn Jensen):

Vi siger tak til ordføreren, og så er det fru Mai Mercado fra Det Konservative Folkeparti. Velkommen.

Kl. 12:07

(Ordfører)

Mai Mercado (KF):

Tak. Det lovforslag, vi behandler, tager sigte på at sikre ofre for terrorhandlinger begået i udlandet adgang til erstatning og godtgørelse i Danmark, og det samme gælder for pårørende hertil. Lovforslaget følger også op på det beslutningsforslag, som der var bred opbakning til. Og det er med god grund, for retten til erstatning og godtgørelse til terrorofre skal jo ikke afhænge af, om terroren er foregået i udlandet eller foregået herhjemme i Danmark.

Når vi vælger at støtte dette lovforslag, er det også for at sende det klare signal, at vi som samfund i fællesskab tager os af ofre og pårørende, fordi vi føler et ansvar for dem og for at hjælpe dem videre. Derfor kan vi også stemme for lovforslaget. Vi skulle i øvrigt også hilse fra Nye Borgerlige, som også stemmer for lovforslaget.

Og så er vi rigtig tilfredse med, at det er gået så hurtigt fra tale til handling, for det var jo i foråret, at vi behandlede det her beslutningsforslag, og nu ligger lovforslaget her så. Så det er jo en god dag, når det er sådan, at det kan gå så hurtigt, og man kan jo håbe på, at det også med andre forslag kommer til at gå lige så hurtigt. Eksempelvis har SF jo fremsat et beslutningsforslag om at give gerningsmænd til stalkingofre og voldsofre en omvendt fodlænke på – et fremragende og glimrende forslag, som man også godt kunne håbe på gik noget hurtigere, så der blev taget hånd om det, sådan at man kunne komme videre med det. Eller man kunne tage det borgerforslag, der også blev fremsat i foråret, om genetisk slægtsforskning, således at det også kunne blive behandlet, så vi kan komme i gang med at sikre, at langt flere forbrydelser potentielt kan blive opklaret.

Så håbet er lysegrønt, og fra Det Konservative Folkepartis side og fra Nye Borgerliges side skal vi melde, at vi er positivt indstillet over for lovforslaget.

Kl. 12:09

Første næstformand (Leif Lahn Jensen):

Tak til ordføreren. Så er det fru Rosa Lund fra Enhedslisten.

Kl. 12:09

(Ordfører)

Rosa Lund (EL):

Tak. Jeg beklager, at jeg lige var lidt lang tid om at komme herop, men jeg var simpelt hen en til en enig i alt, hvad ordføreren for Konservative sagde, og det sker alligevel sjældent. Tak til SF for i sin tid at fremsætte beslutningsforslaget om at sikre terrorofres ret til erstatning, og tak til regeringen for nu at fremsætte det her lovforslag, der skal sikre terrorofres ret til erstatning, uanset hvor forbrydelsen er sket.

For terror er lige så forfærdeligt, når det sker på dansk jord, som når det sker andre steder i verden. Som det også er blevet nævnt, kan det medføre voldsomme fysiske og psykiske skader, når man er offer eller pårørende til ofre for terrorisme. Derfor er det også godt, at vi i dag har muligheden for at kunne tildele ofrene økonomisk kompensation. Det gør ikke, at det, de har været udsat for, bliver mindre forfærdeligt, eller at de får det bedre, fordi de får nogle penge ind på kontoen, men det kan hjælpe på de mange udgifter, man som offer kan ende med at skulle afholde i mange år efter den forbrydelse, man har været udsat for, præcis ligesom fru Karina Lorentzen Dehnhardt var inde på i sin ordførertale.

Den her erstatning er en mindre ting, også for ofrene, men både af hensyn til offeret og af hensyn til samfundet er det penge, som er godt givet ud for at sikre livet efter et terrorangreb. Selv om muligheden for at få erstatning, hvis man er offer for terror i udlandet, allerede findes i dag, er det godt, at vi med det her lovforslag får slået fast, at man ikke bare har mulighed for at søge erstatning, men at man også har ret til at få erstatning. Derfor kan Enhedslisten støtte lovforslaget.

Så vil jeg også bare bakke den konservative ordfører op, i forhold til at det er dejligt, at der er en hastighed fra Justitsministeriet angående beslutningsforslag, som er fremsat af andre partier end regeringen selv, altså at det rent faktisk også bliver til virkelighed, når nu der er et flertal. Så jeg vil give stor ros for det.

Jeg kan mærke, at jeg er meget positiv i dag, så jeg vil bare vælge at tolke det, som om den stime vil fortsætte fra Justitsministeriet, bl.a. også i forhold til det her fodlænkeforslag, som fru Mai Mercado nævnte, og som vi jo også savner at se som lovforslag.

Kl. 12:11

Første næstformand (Leif Lahn Jensen):

Der er en enkelt kort bemærkning til ordføreren indtil videre. Ordføreren skal blive på talerstolen. Den er fra fru Mai Mercado. Værsgo.

Kl. 12:12

Mai Mercado (KF):

Jeg vil bare kvittere for de pæne ord. Det er ingen hemmelighed, at det er en meget overvældende følelse at stå med.

Kl. 12:12

Rosa Lund (EL):

Jeg blev selv så forvirret, at jeg var på vej ned fra talerstolen igen. Det er spændende, hvad der kan blive udrettet i dag, tænker jeg.

Kl. 12:12

Første næstformand (Leif Lahn Jensen):

Så siger vi tak til ordføreren, og så er det fru Zenia Stampe fra Radikale Venstre. Velkommen.

Kl. 12:12

(Ordfører)

Zenia Stampe (RV):

Tak for det. Vi kan selvfølgelig også bakke op om forslaget, ja, ikke bare bakke op om det, men støtte det meget, meget varmt. Det er selvfølgelig lige så alvorligt at blive udsat for et terrorangreb eller være offer for et terrorangreb i udlandet, som det ville være at være det i Danmark. Når det er sagt, synes jeg egentlig også, at ord som erstatning og godtgørelse er svære at bruge i den her situation. For i virkeligheden ser jeg det jo mere som en hjælp til vores egne landsmænd. Man kan jo aldrig give erstatning eller godtgøre dem for det frygtelige tab og den skade og smerte, de har lidt, hvis de har været udsat for et terrorangreb. Det her er et rigtig godt skridt.

Jeg er selv også interesseret i at finde ud af, i hvor høj grad vi også er gode til at tage fat i ofrene og deres pårørende. For jeg synes, og det er nok ikke kun i den her sag, at man ofte hører historier om folk, der har været udsat for de mest frygtelige ting, og det kan godt være, at der er erstatninger og godtgørelser at hente et eller andet sted i systemet, men tit er der rigtig mange juridiske benspænd, og det i sig selv kan også føles som et overgreb. Altså, hvis det var mellem mennesker, ville folk jo komme og lægge armen rundt om en og sige: Nu hjælper jeg dig. Men når det er staten, der hjælper, er det sådan noget med, at man skal udfylde en masse ansøgningsskemaer og måske ligefrem hyre en advokat.

Det er sikkert ikke det eneste område, hvor det her gør sig gældende, men det kunne man måske også kigge lidt ind i, altså hvilken opgave man har med at række ud til de her ofre, så der ikke bare som nu er et ansøgningsskema, som de kan udfylde, men så man også mere proaktivt sørger for at vise, at vi tager hånd om hinanden, og at vi også tager hånd om hinanden, når vi bliver udsat for frygtelige ting i udlandet.

Kl. 12:14

Første næstformand (Leif Lahn Jensen):

Tak til ordføreren. Så er det hr. Peter Kofod fra Dansk Folkeparti. Velkommen.

Kl. 12:14

(Ordfører)

Peter Kofod (DF):

Ofre for terrorangreb i udlandet og deres pårørende står ofte over for ekstreme udfordringer og traumer, der kan have langvarige konsekvenser. Det er vores pligt som samfund at støtte og hjælpe dem i deres sværeste stunder, og derfor mener Dansk Folkeparti, at vi skal træffe foranstaltninger for at forbedre den støtte, som vi tilbyder disse ofre, måske også i bredere forstand end det, regeringen lægger op til med det her ellers gode forslag.

For det første bør vi styrke samarbejdet mellem danske myndigheder, herunder Udenrigsministeriet og andre relevante instanser, for at sikre, at ofrene og deres pårørende får den nødvendige information og bistand, når de er ramt af terrorangreb i udlandet. Det kan omfatte hurtig og koordineret nødhjælp, juridisk rådgivning og bistand med transport og hjemkomst.

For det andet er psykologisk og følelsesmæssig støtte afgørende for ofre og pårørende. Vi bør etablere ordninger, der giver dem adgang til den bedste professionelle rådgivning og terapi, så de kan begynde at bearbejde de traumer, de har været udsat for. Det er vigtigt at anerkende, at det kan tage tid at komme sig oven på sådanne oplevelser, og der skal vi være der, også på lang sigt.

Så er der det økonomiske spor, som vi behandler i dag. Der er brug for, at der ydes økonomisk bistand til ofrene for terrorangreb i udlandet og pårørende, især hvis de kommer til at lide af varige skader og tab af indtægtskilde på grund af angrebet. Det kan forhåbentlig hjælpe dem med at finde fodfæste igen. Forslaget her sigter efter klart at forbedre tingenes tilstand, og det er et stort skridt i den rigtige retning, og derfor støtter vi selvsagt også forslaget.

Endelig bør vi selvfølgelig arbejde tæt sammen med internationale partnere for at sikre, at ofre for terror i udlandet modtager den bedste hjælp og beskyttelse. For terrorisme er en global trussel. I Dansk Folkeparti mener vi, at det er afgørende at stå sammen som nation og som internationalt samfund for at beskytte og hjælpe ofre i udlandet. Lad os arbejde sammen for at sikre, at de danske borgere, der rammes af sådanne grusomme handlinger, får den støtte, som de fortjener, og at vi som nation viser vores solidaritet og medmenneskelighed. Tak for ordet.

Kl. 12:16

Første næstformand (Leif Lahn Jensen):

Vi siger tak til ordføreren. Så er det fru Nikoline Erbs Hillers-Bendtsen fra Alternativet. Velkommen.

Kl. 12:17

(Ordfører)

Nikoline Erbs Hillers-Bendtsen (ALT):

Tak for ordet. Først vil jeg sige tak til SF for oprindelig at have fremsat forslaget. Vi støtter det også i Alternativet, og jeg vil lade være med at bruge tiden på at gentage de mange gode argumenter, som tidligere ordførere har været inde på. Vi er enige i de fleste af dem, der er kommet frem, og mener, at det er vigtigt, at vi tager det her alvorligt og sikrer, at man faktisk har ret til at få erstatning, trods at terroren er sket i udlandet. Så det er jeg glad for at der er blevet handlet hurtigt på, og derfor støtter Alternativet også lovforslaget.

Kl. 12:17

Første næstformand (Leif Lahn Jensen):

Vi siger tak til ordføreren. Så er det justitsministeren. Velkommen.

Kl. 12:17

Justitsministeren (Peter Hummelgaard):

Mange tak for det, formand. Jeg vil selvfølgelig gerne kvittere for de indlæg, der har været i debatten hidtil i dag. Jeg vil også gerne ligesom andre sende en tak til SF for at have fremsat det her beslutningsforslag i sin tid, men jeg vil faktisk i virkeligheden sende en helt, helt særlig og speciel tak til både Finn Nørgaard Foreningen og ikke mindst Louisas mor, Helle, som også er til stede i salen i dag, og som jeg ved på trods af et ufattelig smerteligt tab, på trods af chikanerier og på trods af alt det, det må kræve også at skulle forsøge at få styr på og få tøjlerne tilbage om livet igen bagefter sådan en forfærdelig hændelse, alligevel har haft styrken til at rejse og holde fast i at råbe Christiansborg op i forhold til den her, helt ufattelige problemstilling.

For vi har en særlig forpligtelse til at behandle de mennesker, der har været udsat for terrorhandlinger, med respekt og ordentlighed. Terrorofre efterlades jo ofte med ar på sjælen, som består hele livet. Chokket og smerten vil typisk være noget, som det tager den enkelte årevis at bearbejde, og nogle kommer sig aldrig igen. Også de pårørende til terrorofre er ramt, navnlig i de ulykkelige situationer, hvor det værste sker og en nærtstående mister livet. De pårørende står med et kæmpe tab, som de skal bearbejde, samtidig med at de skal forholde sig til den store offentlige bevågenhed, der ofte følger med sådan en forbrydelse.

Derfor har vi jo altså også et særligt ansvar for at sikre, at terrorofre og deres pårørende har adgang til erstatning i Danmark, uanset om terrorangrebet finder sted i Danmark eller i udlandet. Vi har i Danmark en offererstatningslov, og loven betyder, at staten træder til og yder erstatning, så offeret ikke selv skal indkræve beløb fra gerningspersonen. I dag er det dog sådan, at man som udgangspunkt ikke har ret til erstatning, hvis man bliver udsat for en forbrydelse uden for Danmark. Staten kan så i stedet yde erstatning i særlige tilfælde, og det beror altså på en konkret rimelighedsvurdering.

Regeringen er enig med forslagsstillerne og støtterne bag beslutningsforslaget i, at der skal gøres op med det her, når det handler om terrorofre. Der skal nemlig være klarhed om, at staten yder erstatning til terrorofre og deres pårørende, også når et terrorangreb har fundet sted i udlandet. Derfor har regeringen fremsat et forslag om at ændre offererstatningsloven, og med lovforslaget vil der blive indsat en ny bestemmelse om, at staten yder erstatning og godtgørelse for personskade, som forvoldes ved terror eller terrorlignende handlinger i udlandet. Det betyder, at der ikke længere vil skulle foretages en konkret rimelighedsvurdering af, om disse sager er omfattet af offererstatningsloven. Terrorofre vil derfor som udgangspunkt have et retskrav på offererstatning.

Det er samtidig vigtigt for regeringen, at vi ikke åbner for at yde erstatning i tilfælde, hvor det kan forekomme stødende. Det kan f.eks. være i tilfælde, hvor skadelidte er rejst til udlandet og har tilsluttet sig en terrororganisation, eller hvis skadelidte ulovligt er indrejst til eller har opholdt sig i et konfliktområde, og hvor skadelidte i den forbindelse eller efterfølgende i udlandet er kommet til skade ved et terrorangreb. Regeringen foreslår derfor, at der skal være en undtagelse til det foreslåede retskrav. Undtagelsen skal dække tilfælde, hvor der er rimelig grund til at antage, at skadelidte under opholdet i udlandet har udvist en handlemåde, der er kriminaliseret i terrorbestemmelserne i straffelovens § 101 a eller §§ 114-114 j.

Vi mener, at vi med det her forslag rammer den rigtige balance mellem på den ene side hensynet til at udvide adgangen til offererstatning og på den anden side hensynet til at undgå, at staten vil skulle udbetale erstatning til personer i situationer, hvor det kan forekomme ganske urimeligt. Alt i alt vil vi med lovforslaget forhindre, at ofre for terror og deres pårørende skal stå med hatten i hånden og bede staten om erstatning. Det skal være en ret, også selv om terrorangrebet er udført i udlandet. Sådan skal det i hvert fald være, hvis skadelidte ikke selv har udført eller taget del i terroraktiviteter i udlandet.

Under behandlingen af beslutningsforslaget var der bred opbakning blandt Folketingets partier til forslaget om at indføre et retskrav på erstatning til terrorofre. Jeg håber, at lovforslaget vil nyde den samme opbakning. Jeg ser i hvert fald frem til den videre behandling af lovforslaget, og jeg står naturligvis til rådighed for de spørgsmål, der måtte opstå undervejs. Tak for ordet.

Kl. 12:22

Første næstformand (Leif Lahn Jensen):

Tak til ministeren. Der er en enkelt kort bemærkning indtil videre, og den er til fru Karina Lorentzen Dehnhardt. Værsgo.

Kl. 12:22

Karina Lorentzen Dehnhardt (SF):

Tak for ordet. Jeg er selvfølgelig glad for, at vi meget hurtigt har fået rettet op på det her omkring erstatning, men jeg mener jo også bare, at vi langtfra er i mål, som jeg sluttede med at sige i min tale. For der var jo faktisk to beslutningsforslag. Der er også B 150, som kigger mere på rettighederne for terrorofre. Kan ministeren sige noget om, hvorfor det arbejde er forsinket, og hvornår vi kan forvente, at der også kommer en løsning på alle de andre problemstillinger?

Kl. 12:23

Første næstformand (Leif Lahn Jensen):

Ministeren.

Kl. 12:23

Justitsministeren (Peter Hummelgaard):

Tak for det. Jeg vil starte med at sige, at det er en problemstilling, som vi arbejder meget ihærdigt på. Den 2. oktober i år orienterede jeg Folketinget om, at det desværre ikke havde været muligt at færdiggøre arbejdet med opfølgning på beslutningsforslag B 150  i den foregående folketingssamling, og det skyldes bl.a., at der har været tale om et mere omfattende arbejde end først antaget. Det arbejde har bl.a. krævet inddragelse af regler og praksis på sundhedsområdet, herunder i forhold til samspillet mellem myndigheder på forskellige ressortområder og myndighedsniveauer. Det forventes, at arbejdet vil blive færdiggjort inden udgangen af folketingsåret 2023-24, hvorefter vi så kan gå videre med det her i Folketinget.

Kl. 12:23

Første næstformand (Leif Lahn Jensen):

Spørgeren.

Kl. 12:23

Karina Lorentzen Dehnhardt (SF):

Kan ministeren så sige måske noget mere om indholdet af det. Jeg ved ikke, hvad ministeren er bekendt med, men en række terrorofre – ikke alene Louisas mor, Helle Vestager Jespersen, men også andre danske terrorofre – skrev en kronik om, hvordan de meget selv har stået med opgaven efter det her overgreb. De har selv har skullet lægge penge til psykologhjælp, de har selv skullet håndtere pressen. Jeg tror, at Louisas mor faktisk fik det at vide ved, at nogle fra pressen ringede. Man er jo meget sårbar i den situation. Kan ministeren sige noget om, om det lovforslag kommer til at tage hånd om de udfordringer.

Kl. 12:24

Første næstformand (Leif Lahn Jensen):

Ministeren.

Kl. 12:24

Justitsministeren (Peter Hummelgaard):

Jeg tror ikke, at jeg allerede nu kan sige noget om rækkevidden af et kommende lovforslag; vi afventer stadig det arbejde, der er i gang. Men ellers vil jeg bare erklære mig grundlæggende enig. Altså, jeg mener grundlæggende, at vi har en politisk forpligtelse til at yde al den opbakning, både vertikalt og horisontalt, til de familier, der bliver ramt af terror, hvad enten den bliver begået i Danmark eller i udlandet. Den nærmere definition og afgrænsning af det må vi jo drøfte videre.

Kl. 12:25

Første næstformand (Leif Lahn Jensen):

Så siger vi tak til ministeren. Der er ikke flere spørgsmål.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Retsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

7) 1. behandling af lovforslag nr. L 12:

Forslag til lov om ændring af lov om fuldbyrdelse af straf m.v. (Afskæring af voldtægtsdømte personers mulighed for at afsone med fodlænke).

Af justitsministeren (Peter Hummelgaard).

(Fremsættelse 04.10.2023).

Kl. 12:25

Forhandling

Første næstformand (Leif Lahn Jensen):

Forhandlingen er åbnet, og den første ordfører er hr. Bjørn Brandenborg fra Socialdemokratiet. Velkommen.

Kl. 12:25

(Ordfører)

Bjørn Brandenborg (S):

Tak for det, formand. Det lovforslag, vi nu skal behandle, handler i bund og grund om, hvad vi synes er en rimelig straf for at begå en voldtægt. Jeg tror, at vi alle ganske hurtigt kan blive enige om, at voldtægt er en meget grov forbrydelse, og at det er en forbrydelse, som har store konsekvenser for offeret. Derfor vil de fleste nok have en klar forventning om, at en person, der har begået en voldtægt, vil skulle bruge en rum tid i en af kriminalforsorgens celler. I så fald er der nok en del, der vil blive overrasket over at høre, at det i dag er muligt for en voldtægtsdømt at få lov til at afsone hele eller dele af en voldtægtsdom med fodlænke derhjemme. Og efter at overraskelsen har lagt sig, vil de nok også blive en smule fortørnede og ramt på deres retsfølelse, for det bør ikke være muligt at begå så alvorlig og så krænkende en forbrydelse og derefter sidde straffen af derhjemme i sofaen.

Derfor fremgår det af regeringsgrundlaget, at regeringen vil sørge for, at det ikke skal være muligt at afsone en dom for voldtægt med fodlænke, og det er derfor, at vi nu med det her lovforslag ændrer straffuldbyrdelseslovens regler om fodlænkeafsoning og dermed fjerner muligheden for afsoning med fodlænke. Det gælder både for de voldtægtsdømte, der ellers ville have haft mulighed for at afsone hele deres dom med fodlænke, og for de voldtægtsdømte, der ville have haft mulighed for at afsone den sidste del af deres straf med fodlænke.

Med andre ord er det slut med at afsone voldtægtsdomme med fodlænke. I stedet skal de voldtægtsdømte afsone deres straf i et fængsel. Det synes vi er mere end rimeligt, både af hensyn til den generelle retsfølelse, men især over for de ofre, som har været udsat for en meget alvorlig forbrydelse, og som nu kan vide, at gerningspersonen skal i fængsel.

Vi støtter forslaget. Tak for ordet.

Kl. 12:27

Første næstformand (Leif Lahn Jensen):

Vi siger tak til ordføreren. Så er den næste ordfører hr. Preben Bang Henriksen fra Venstre. Velkommen.

Kl. 12:27

(Ordfører)

Preben Bang Henriksen (V):

Tak for det. Jeg kan selvfølgelig tilslutte mig de bemærkninger, der er kommet omkring forbrydelsens grovhed i relation til voldtægt. Jeg skal ikke trætte Folketinget mere med at understrege dette – det kommer der sikkert også mange andre ordførere der gør. Der kan ikke være tvivl om, at det er en af de alvorligste forbrydelser i straffeloven, og derfor er det også proportionalt, at vedkommende, der gør sig skyldig i det, skal i fængsel. Og nu er det altså slut med at afsone derhjemme. Mere er der jo sådan set ikke at sige om det her.

Jeg synes, det er et glimrende lovforslag, og det er i øvrigt også en del af regeringsgrundlaget, som hermed føres ud i livet. Jeg glæder mig til den anden del af regeringsgrundlaget, der hedder, at vi skal have en strafreform i forhold til at straffe personfarlig kriminalitet langt hårdere, end tilfældet er i dag. Det er proportionalt fuldstændig latterlige domme, der gives i relation til grov vold og mishandling, og det glæder jeg mig til at vi får rettet op på her i Folketinget. Det fremgår jo som sagt også af regeringsgrundlaget.

Nu starter vi her med straffen for voldtægt. Jeg synes, det er fint. Man kunne overveje en anden ting, og det var, om det bør være kriminalforsorgen som administrativ myndighed, der beslutter disse fodlænkeafsoninger, eller om ikke det burde blive besluttet i retten af dommeren. Ganske ligesom dommeren idømmer en betinget dom eller ikke, er det jo for den domfældte nok så relevant at få at vide, om han skal i spjældet eller han skal afsone derhjemme. Det er så noget, der er lagt ud til en administrativ afgørelse. Vi har forsøgt at få igennem her i Folketinget, at det var noget, som dommeren skulle tage stilling til i retssalen. Det var der ikke stemning for, og det er der åbenbart fortsat ikke. Så jeg kan sige til tilhørerne, at det kommer man nok heller ikke til at høre om lige foreløbig. Men foreløbig er det sådan, at for voldtægt skal man i fængsel. Det er kun ret og rimeligt, og Venstre støtter selvfølgelig lovforslaget. Tak.

Kl. 12:29

Første næstformand (Leif Lahn Jensen):

Vi siger tak til ordføreren. Og så er det fru, nej, hr. Tobias Grotkjær Elmstrøm fra Moderaterne. Velkommen til.

Kl. 12:30

(Ordfører)

Tobias Grotkjær Elmstrøm (M):

Tak for ordet, og tak for at kalde mig fru. Lovforslaget i dag har til formål at ændre på den nuværende lovgivning omkring, at det er muligt at afsone en dom for voldtægt med fodlænke. Det handler helt grundlæggende om, at vi som samfund trækker en tyk streg i sandet over for de forbrydelser, som er helt utilgivelige, og det er voldtægt. Ofre for voldtægt skal leve med de fysiske og de psykiske ar på krop og sjæl resten af livet. Jeg arbejder stadig væk som bistandsadvokat og har repræsenteret mange ofre gennem tiden. Der er ingen tvivl om, at den kriminalitet, de er udsat for, ødelægger deres liv. Det er utrolig svært for dem at komme videre med deres liv, særlig når de oplever, at retssystemet ikke tager forbrydelsen alvorligt, for hvordan skal man som offer føle retfærdighed, hvis det er, at gerningsmanden får lov til at afsone hele sin voldtægtsdom derhjemme med fodlænke? Er det rimeligt, at man som offer kan møde sin gerningsmand nede i supermarkedet? Det mener jeg bestemt ikke kan være rimeligt. Jeg mener, at vi som samfund har et kæmpe ansvar for at beskytte ofre for grov kriminalitet. Det er for mig at se slet ikke retfærdigt, at en voldtægtsforbryder kan afsone sin straf derhjemme, fortsætte sit liv i normale og vante omgivelser, mens offeret skal kæmpe.

I Moderaterne mener vi, at hvis man begår voldtægt, skal man afsone sin straf i en fængselscelle og ikke med fodlænke. Straffelovgivning skal ikke være på forbryderens præmisser, den skal være på samfundets og offerets præmisser. I størstedelen af de seksuelle overgreb kender offer og gerningsmand faktisk hinanden som enten nuværende eller tidligere partnere, familiemedlemmer eller bekendte. Der er også en ret tydelig sammenhæng mellem, om offeret og gerningsmand kender hinanden, og om overgrebet anmeldes til politiet. Flere anmelder overgreb, hvis man ikke kender gerningsmanden. Når nu vi har den her sammenhæng, er det jo helt grundlæggende vigtigt at sikre, at gerningsmanden kommer i fængsel og dermed så langt væk fra offeret som overhovedet muligt.

Jeg kunne også godt tænke mig lige at få sat nogle tal på. I 2022 var der 228 personer, der afsonede en dom for voldtægt eller forsøg på voldtægt. I henhold til Kriminalforsorgens register fik 29 personer fodlænke på, hvor voldtægt var hovedkriminalitetsformen. Når vi i dag med lovforslaget gør en ende på det, altså at voldtægtsforbrydere kan afsone med fodlænke, vil vi heller ikke risikere, at vores fængsler bliver overfyldt, for der er ingen tvivl om for mig som retsordfører, at det er vigtigt, at hele straffesagskæden fungerer. Kriminalforsorgens belægning vil svare til, at cirka to fængsels- og arrestpladser bliver besat, og cirka ti pladser vil blive besat i et udslusningsfængsel. Men selv hvis virkeligheden havde været en anden, må det aldrig være sådan, at det er kapaciteten i vores fængsler, der skal afgøre, hvilken retspolitik der føres i Danmark. Derimod skal kriminelle idømme straffe, der i langt højere grad afspejler forbrydelsens grovhed, og det er faktisk sådan, at Danmark er et af de lande i verden, der straffer absolut mildest. Som udgangspunkt går jeg ikke ind for strengere straffe, jeg har meget fokus på de her kriminalpræventive tiltag i i forhold til resocialisering, i forhold til andre alternativer til fængselsstraf, men når der er tale om voldtægt, skal det ikke være muligt at afsone med fodlænke. For jeg mener, at det i forbindelse med voldtægt er utrolig naivt at tro, at grove forbrydelser som det udelukkende kan bekæmpes med bløde tiltag, og derfor er lovforslaget her meget, meget vigtigt. Det skylder vi ofrene, og det skylder vi samfundet, og derfor støtter Moderaterne op omkring forslaget.

Kl. 12:34

Første næstformand (Leif Lahn Jensen):

Tak til ordføreren. Så er det fru Karina Lorentzen Dehnhardt, SF. Velkommen.

Kl. 12:34

(Ordfører)

Karina Lorentzen Dehnhardt (SF):

Jeg vil gerne starte med at sige, at jeg grundlæggende synes, at voldtægt er en af de mest alvorlige forbrydelser, der findes. Det er en grov krænkelse af det andet menneskes integritet og seksuelle selvbestemmelsesret, og med en voldtægt følger der tit langvarige negative konsekvenser med for både offeret, men faktisk også ofte for de pårørende. Det er derfor vigtigt, at både straf og afsoningsform for voldtægtsdømte til enhver tid afspejler den meget alvorlige forbrydelse, som det nu engang er. Vi kan heldigvis se, at samtykkeloven betyder, at langt flere i dag anmelder en voldtægt, langt flere bliver sigtet, og voldtægtssager bliver i det hele taget – heldigvis – taget mere seriøst er det juridiske system. Der er stadig plads til forbedringer, men jeg synes, vi bevæger os i den rigtige retning hele tiden.

Det, regeringen ønsker med forslaget her, er at afskære personer, som dømmes for voldtægt, fra at afsone straffen med fodlænke i eget hjem under intensiv overvågning og kontrol, også i de tilfælde, hvor nogle betingelser, bl.a. bolig- og beskæftigelsesforhold, i øvrigt er opfyldt. Det er vi sådan set enige med regeringen i. Så vi bakker forslaget op.

Når det så er sagt, vil vi også gerne sige, at vi synes, at fodlænkeordningen er et godt alternativ til fængselsstraf, fordi den sikrer en tilknytning til arbejdsmarkedet og til uddannelse under afsoning for dermed at kunne bidrage til, at den dømte forbedrer sine muligheder på sigt og mindsker risikoen for at havne i ny kriminalitet. Det fremgår ikke helt af forslaget, hvad de nuværende erfaringer med voldtægtsdømtes anvendelse af fodlænke har været, og det kunne måske også have været et relevant bidrag til at kunne diskutere det her under behandlingen af det her forslag.

Det fremgår til gengæld, at forslaget forventes at øge belægget i kriminalforsorgen med cirka to fængsels- og arrestpladser og cirka ti pladser i udslusningen.

Jeg vil sige, at vi i SF synes, at vi skal bruge fodlænke mere. Vi har derfor også foreslået, at man kunne lave en forsøgsordning med det, som vi kalder straf straks-fodlængde, for i dag er det sådan, at man går og venter på at blive indkaldt til afsoning, og i den tid kan man jo potentiel møde sit offer, og det synes vi er krænkende. Så vi synes faktisk, det kunne give god mening at putte en fodlænke på den dømte, indtil der bliver plads i vores fængsler, så afsoningen starter med det samme og konsekvensen kan mærkes med det samme. Vi er godt klar over, at man så ville være nødt til at trække den tid fra den samlede tid, hvor man afsoner i et fængsel, men det ville bidrage til, at der sker noget meget, meget hurtigt, at konsekvensen starter med det samme. Det har vi sådan set også foreslået, og vi håber stadig væk på, at justitsministeren er åben over for at se på, om det kunne være relevant.

Vi har også foreslået, at man skal bruge fodlænke under varetægt i visse sager. Man kan givetvis ikke bruge det i alle sager i varetægt. Men vi er jo et af de lande, som varetægtsfængsler utrolig meget, og kunne man lave indgrebet mildere i den tid, hvor vi rent faktisk ikke ved, om folk dømmes, eller om de frifindes, tænker vi at meget kunne være nået både i forhold til at frigøre pladser, som jo virkelig har meget brug for, men også for at kunne forbedre muligheden for at leve et kriminalitetsfrit liv efterfølgende. For vi ved bare, at dem, der afsoner med fodlænke, i mindre grad falder tilbage til kriminalitet efter at have afsonet med en fodlænke.

Det var en lang salgstale for fodlænken, som vi synes er et rigtig godt alternativ. Men lige når det kommer til de her sager, bakker vi regeringen op i, at her skal man ikke kunne afsone med en fodlænke. Vi kan være lidt i tvivl om, om der i princippet havde været så meget brug for det her lovforslag, fordi en fodlænke jo kun bruges efter en egnethedsvurdering, og her har man faktisk en mulighed for allerede at tage hensyn til retsfølelsen. Nuvel, nu sikrer vi i hvert fald, at der ikke sker det, at man kommer i en fodlænke, og det er sådan set også fint nok. Tak for ordet.

Kl. 12:39

Første næstformand (Leif Lahn Jensen):

Vi siger tak til ordføreren. Og så er det fru Betina Kastbjerg fra Danmarksdemokraterne.

Kl. 12:39

(Ordfører)

Betina Kastbjerg (DD):

Tak for det. Der er jo ingen tvivl om, at voldtægt er en frygtelig forbrydelse, der ofte påvirker ofrene både fysisk og psykisk. Ofrene for voldtægt oplever ofte traumer, der forfølger dem resten af livet, og det er derfor afgørende, at både gerningsmændene og ofrene forstår, at vi som samfund tager denne forbrydelse meget alvorligt.

Indtil nu har det været sådan, at voldtægtsdømte har haft mulighed for at afsone deres domme eller dele af dem med fodlænke i eget hjem. Dette skaber ikke blot utryghed for ofrene, det kan også virke som en krænkelse af deres retsfølelse. Vi er nødt til at sikre os, at vores retssystem afspejler alvoren af voldtægt, og at det giver ofrene den beskyttelse og retfærdighed, de fortjener.

Det er simpelt hen ikke acceptabelt, at der er nogen, der har begået en så frygtelig forbrydelse, som skal have mulighed for at afsone straffen derhjemme. I Danmarksdemokraterne går vi ind for en hårdere kurs over for kriminelle og en retspolitik, der i højere grad tager hensyn til offeret end til gerningsmanden. Så vi er naturligvis meget positive over for dette forslag, og vi stemmer selvfølgelig for.

Kl. 12:40

Første næstformand (Leif Lahn Jensen):

Vi siger tak til ordføreren. Så er det hr. Steffen Larsen fra Liberal Alliance.

Kl. 12:40

(Ordfører)

Steffen Larsen (LA):

Tak, formand. Hvorfor straffer vi? Hvad skal det gøre godt for? De spørgsmål hører man fra tid til anden fra naive mennesker, der glemmer ofrene. De siger: Jamen straf fører ikke til rehabilitering for gerningsmanden. Og det kan også godt være, at det ikke altid gør sig gældende, at forhærdede forbrydere bliver rehabiliteret af straf. Det kan være svært. Men vi straffer og fængsler ikke kun for at rehabilitere. Vi straffer og fængsler også for retsfølelsen. Vi straffer og fængsler også for, at ofret for forbrydelsen skal føle, at de har fået retfærdighed. Vi straffer og fængsler for, at samfundet som hele skal føle, at de har fået retfærdighed. Vi straffer og fængsler ikke, fordi det er godt for gerningsmanden, men for at det faktisk er noget, der skal medføre eftertanke og som minimum skal få den kriminelle væk fra gaden, væk fra sine ofre og væk fra deres pårørende.

Det gør vi, fordi vi ved, at den fysiske skade blot er et symptom på den reelle underliggende skade, som ofrene for forbrydelser faktisk får. Det blå øje ved et overfald fortæller noget om, at du er blevet slået, men det fortæller jo intet om den skam, den ydmygelse og den frygt, man nu føler, når man går ud af sit hjem. Eller den frygt, det kan være gå ned i sit lokale supermarked, for hvad nu, hvis man møder sin gerningsmand? Hvad hvis der sker noget?

Det er derfor vigtigt, at vi sikrer, at straf og afsoning for alvorlige personfarlige forbrydelser bliver håndhævet og håndhævet hårdt, særlig i det tilfælde, hvor gerningsmanden f.eks. har begået så forfærdelig en forbrydelse som voldtægt. Der er det ganske enkelt en skade på retsfølelsen i befolkningen og hos ofrene, hvis man ikke fængsler voldtægtsforbrydere, der er fundet skyldige i retten. Vi støtter derfor naturligvis i Liberal Alliance dette forslag, for det virker urimeligt og uretfærdigt, hvis voldtægtsforbryderen kan sidde hjemme i sin stue i stedet for i fængslet, hvor forbryderen rettelig hører hjemme. Tak.

Kl. 12:42

Første næstformand (Leif Lahn Jensen):

Tak til ordføreren. Den næste ordfører er fru Mai Mercado fra Det Konservative Folkeparti. Velkommen.

Kl. 12:43

(Ordfører)

Mai Mercado (KF):

I Konservative synes vi, det er fuldstændig uacceptabelt, at en gerningsmand kan møde sit voldtægtsoffer, fordi gerningsmanden bærer en fodlænke og dermed eksempelvis har mulighed for at handle ind. Det må bare ikke ske i et retssamfund. Det må bare ikke finde sted, og det er godt, at der tages konsekvent fat, når sådan en urimelighed bliver oplevet og opdaget. For det skal ikke være muligt at kunne afsone en voldtægtsdom med fodlænke.

I Det Konservative Folkeparti vil vi altid være på offerets side, og vi ønsker også et større fokus på ofrene. For når man åbner en avis, er det typisk gerningsmanden, man hører om. Hvorfor begik han eller hun gerningen. Hvad skal der ske nu? Hvad var motivet for det? Hvor lang tid skal afsoningen foregå?

Men der er meget lidt fokus på ofrene, og en eftermiddag satte jeg mig ned sammen med et offer for en meget alvorlig forbrydelse, som fortalte mig om, at fra det øjeblik, hvor forbrydelsen blev anmeldt, og til sagen kom for retten, var der faktisk ikke nogen kommunikation fra politiet overhovedet. Det var som en black box, og jeg tror, vi kan lære af sådan nogle historier, at vi skal blive langt bedre til at tage hånd om de ofre, der er, og guide dem, hjælpe dem, vise, at samfundet er der for dem, så det ikke først er et år senere, når de står i retssalen, at de rent faktisk føler, at nu skal retfærdighedens skal fyldest, og at der nu er nogen, der taler deres sag. Så på vegne af det offer, jeg talte med, og alle andre ofre, skal vi gøre langt mere for ofrene, end vi gør i dag. Men det her lovforslag bakker vi op om det i Det Konservative Folkeparti, og det gør Nye Borgerlige også.

Kl. 12:45

Første næstformand (Leif Lahn Jensen):

Vi siger tak til ordføreren. Så er det fru Rosa Lund fra Enhedslisten. Velkommen.

Kl. 12:45

(Ordfører)

Rosa Lund (EL):

I den skriftlige fremsættelse af det her lovforslag understreger ministeren, hvor grov en krænkelse voldtægt er. Det er jeg helt enig med ministeren i. Derfor synes jeg også, det er rigtig trist, at der for tiden er partier, som nu mener, at samtykkeloven er gået såkaldt for vidt, at man ikke længere skal beskytte ofre mod overgreb, og at ofre for voldtægt ikke længere skal have den retssikkerhed, som samtykkeloven giver dem. Det er ikke det, det her lovforslag handler om, men jeg synes, det er værd at nævne i den her sammenhæng, hvor vi har et lovforslag, som delvis er fremsat for netop at hjælpe ofre for voldtægt.

Når det så er sagt, vil jeg sige, at jeg har svært ved at se, hvordan det her lovforslag hjælper ofrene. Faktisk kan det her lovforslag desværre være med til at øge risikoen for flere overgreb i fremtiden. Jeg forstår godt, at man instinktivt tænker, at selvfølgelig er det en hjælp for ofrene, at gerningspersonen, som oftest vil være en mand, ikke afsoner derhjemme, men afsoner i et fængsel. Lovforslaget har som intention at understrege, at vi som samfund tager det alvorligt, når man udsættes for en voldtægt. Det er jeg enig i, altså at vi som samfund skal tage det meget alvorligt, og at vi som samfund både skal arbejde med forebyggelse, med resocialisering og særlig med hjælp til ofrene for voldtægt, for det ville være at tage det seriøst.

Ethvert initiativ, som vil sikre netop de ting, vil vi altid bakke op om i Enhedslisten. Men konsekvensen af det her lovforslag er ikke bedre forebyggelse og resocialisering, og det er slet ikke nogen hjælp til ofrene. For hele idéen om, at et offer for en forbrydelse møder sin overgrebsperson nede i supermarkedet, er ikke noget, som man kan undgå ved at indføre den her lov, hvad ordføreren for Moderaterne fik sagt. Det kan både ske, før dommen er afsagt, og det kan ske, efter dommen er afsagt. Og med de sagsbehandlingstider, der er ved domstolene for tiden, kan det jo være ganske længe, man kan gå rundt på gaden, før en eventuel straf skal afsones.

Lovforslaget her vil afskære voldtægtsdømte fra at afsone deres straf med fodlænke. Et af kriterierne for at afsone en frihedsstraf med fodlænke er, at man ikke har fået en dom på over 6 måneder. Jeg har været en tur forbi Danmarks Statistiks databaser, og fra 2015-2022 har der været 600 domme for voldtægt, der har ført til en ubetinget frihedsstraf. Af dem er der 27 sager, hvor den dømte har fået en straf på maksimalt 6 måneder. Det er under 5 pct. af sagerne, og der er tale om så korte straffe, at man må formode, at dem, der har været varetægtsfængslet, bliver løsladt ved domsafsigelsen, fordi straffen må anses for at have været udstået, når sagen er endeligt afgjort.

Så at det her reelt skulle afskære nogen fra at afsone i fodlænke, er jo nærmest utænkeligt, hvis man kigger på tallene, i hvert fald sådan som man har straffet for voldtægt indtil nu. Derfor synes jeg, det er meget interessant at finde ud af, hvor mange Justitsministeriet forestiller sig at det her lovforslag kommer til at berøre. Det er bare lige, inden vi taler os op i et hjørne, hvor man siger: Hvis man bliver dømt for voldtægt, kan man bare afsone med fodlænke. Ja, ja, men fodlænkeordningen hænger jo sammen med, at straffen maksimalt må have været 6 måneder. Så det synes vi der mangler lidt tal på, før vi kan tage endelig stilling til det her lovforslag.

Når vi så kigger på den anden del af ordningen, der handler om, at man vil forhindre udslusning med fodlænke, altså at man i den sidste del af ens dom kan afsone derhjemme, så man kan passe sit arbejde eller sin skole, mens kriminalforsorgen holder øje med en, så er det jo noget af det, vi ved virker allerbedst i forhold til en fremtidig kriminalitetsfri tilværelse. Og det må vel være det, der er målet – en kriminalitetsfri tilværelse. Derfor synes vi, at det her lovforslag også er lidt ærgerligt i den retning.

Så inden vi kan tage endelig stilling til det her lovforslag, vil vi gerne vide, præcis hvor mange Justitsministeriet forestiller sig at det her vil få en effekt for, for hvis man bare kigger på tallene, ligner det lidt symbolpolitik, men det må vi tage i udvalgsbehandlingen.

Kl. 12:50

Første næstformand (Leif Lahn Jensen):

Vi siger tak til ordføreren – nå, der kom en kort bemærkning. Det beklager jeg; det så jeg ikke. Det er en kort bemærkning til hr. Bjørn Brandenborg. Værsgo.

Kl. 12:50

Bjørn Brandenborg (S):

Tak for det. Jeg var vist også lidt langsom til at trykke mig ind. Jeg vil bare lige kommentere på den kommentar, der kom fra fru Rosa Lund, hvor ordføreren siger, at man kan møde sin gerningsmand, før denne bliver idømt straf og efter. Det er jo rigtigt nok, og det kan man ikke forhindre, og det er jo ikke sådan, at man bliver idømt straf og nøglen smides væk.

Men det, vi så som samfund kan sørge for, og det, vi herinde kan sørge for, er, at imens gerningsmanden er idømt en straf for at have begået noget, jeg selv synes er en af de klammeste forbrydelser, der findes i det her land, er der ikke den mulighed for, at offeret kan møde sin gerningsmand nede i brugsen, fordi den person skal være bag tremmer.

Jeg kan så også høre på fru Rosa Lund, at det ikke er noget, hun mener vil have en effekt for den person, der er idømt en straf. Det er jeg sådan set ligeglad med. For de ofre, jeg har talt med, betyder det noget, at den gerningsmand, der har begået en voldtægt og et voldsomt overgreb mod dem, sidder inde bag tremmer og ikke er en, de kan møde nede i supermarkedet eller alle mulige andre steder, og det er jo derfor, vi vedtager den her lovgivning.

Kl. 12:51

Første næstformand (Leif Lahn Jensen):

Ordføreren.

Kl. 12:51

Rosa Lund (EL):

Jeg synes, det ville være rigtig ærgerligt, hvis vi gjorde det herinde i Folketingssalen til en kamp om, hvem der taler med flest ofre om hvad, for voldtægt er en virkelig, virkelig alvorlig forbrydelse. Og jeg siger sådan set bare helt stille og roligt, at jeg er i tvivl om, hvad effekten af det her lovforslag vil være, hr. Bjørn Brandenborg. Det er sådan set bare det, jeg siger.

Vi er i Enhedslisten store tilhængere af fodlænkeordningen, og derfor har jeg netop sat mig ind i tallene og sat mig ind i kriterierne for fodlænkeordningen, og det er derfor, vi gerne vil have svar på: Hvad er effekten af det her? Jeg ved så ikke, om Socialdemokratiet har ændret holdning til fodlænkeordningen sådan generelt set, for jeg var egentlig ellers af den opfattelse, som det også ligger i den kriminalforsorgsaftale, som Enhedslisten desværre ikke er en del af, at Socialdemokratiet faktisk var enige i den udvidelse af brugen af fodlænke, som man selv har stået i spidsen for.

Men altså, sådan skal tingene jo også hænge sammen, hr. Bjørn Brandenborg. Men jeg synes, det er mærkeligt at gøre det her til et spørgsmål om, hvilke ofre der ønsker hvad.

Kl. 12:52

Første næstformand (Leif Lahn Jensen):

Er der en opfølgende kort bemærkning? Ja. Værsgo.

Kl. 12:52

Bjørn Brandenborg (S):

Tak. Men det, der er forskellen, er, at jeg har den holdning, at uanset hvor mange ofre det her handler om, er det vigtigt, at de folk, der er idømt en straf for en voldtægt, ikke kan rende rundt med fodlænke.

Om det er 1, om det er 20, om det er 100 personer, er for mig fuldstændig underordnet. Det handler om, at de folk, der idømmes straf for en voldtægt, skal afsone den i et fængsel og ikke rende rundt ude på gaden med en fodlænke.

Kl. 12:53

Første næstformand (Leif Lahn Jensen):

Ordføreren.

Kl. 12:53

Rosa Lund (EL):

Hr. Bjørn Brandenborg, det her er jo ikke en debat om, om vi synes, voldtægt er en klam forbrydelse. Det synes alle inde i den her Folketingssal. Alle – alle – synes, at det er en ekstremt ulækker forbrydelse.

Som jeg sagde i min ordførertale, vil det her lovforslag, hvis man kigger på tallene fra 2015 og frem til 2022, dreje sig om 27 mennesker, og det er sådan set bare det, vi gerne vil have svar på, inden vi tager endeligt stilling til lovforslaget. Det synes jeg faktisk egentlig er at tage det meget alvorligt.

Kl. 12:53

Første næstformand (Leif Lahn Jensen):

Der er ikke flere spørgere, så jeg siger tak til ordføreren. Og så er det fru Zenia Stampe fra Radikale Venstre. Velkommen.

Kl. 12:53

(Ordfører)

Zenia Stampe (RV):

Tak. Jeg vil også gerne starte med at understrege, at voldtægt er en alvorlig forbrydelse; det er vi alle sammen enige om. Derimod synes der at være lidt uenighed om, om afsoning med fodlænke er en alvorlig straf. Det mener jeg at det er, og det er i virkeligheden der, jeg synes der er rigtig meget der går galt, også i debatten i dag – at Socialdemokratiets ordfører kan stå og sige, at afsoning med fodlænke er at få lov til at afsone på sofaen. Ordføreren ved jo godt, at en betingelse for at få lov til at afsone med fodlænke er, at man har et arbejde eller en uddannelse, man skal passe. Det er en frihedsstraf. Man kan også sige, at det er en måde, hvorpå staten sætter dit liv under administration, for alt, hvad du gør, ned i den mindste detalje, skal godkendes af kriminalforsorgen. Og det vil sige, at ja, du skal have godkendt, at du skal på din uddannelse eller dit arbejde, og hvis du skal købe ind, skal der også godkendes regler for det. Du må ikke indtage alkohol eller euforiserende stoffer. Der er alle mulige betingelser, ikke mindst også en egnethedsvurdering, i forhold til om man skal kunne afsone med fodlænke, og deri indgår der jo også – måske allervæsentligst – risikoen for, at man vil begå ny kriminalitet i den periode, hvor man afsoner med fodlænke.

Der er jo andre, der har været oppe at sige, at det i virkeligheden er ganske få mennesker, det handler om, og derfor kunne man også lade være med at lade der komme som meget røg ud af det. Men jeg synes, den her debat afspejler det skråplan, som jeg synes dansk retspolitik har været ude på i lang tid – at det bliver sådan en selvstændig måde at føre retspolitik på, at man tager en bestemt forbrydelse op og siger: Den her er særlig alvorlig, så der skal gælde særlige vilkår for den. Altså, hvad vi ikke efterhånden også har af særparagraffer, fordi vi ikke kan nøjes med de paragraffer, vi har i straffeloven, men skal have en særlig paragraf for den ene og den anden og den tredje type kriminalitet, og nu skal vi også have særlige regler for, om man må afsone med fodlænke for den ene eller den anden eller den tredje type kriminalitet. Mon ikke, vi står her om 2 år og diskuterer nogle andre typer straffe, hvor vi heller ikke synes, at det skal være tilladt at afsone med fodlænke, fordi det er en meget alvorlig forbrydelse.

Jeg kan godt lide det princip, vi har i dag, nemlig at i forhold til alle de straffe, som er på under 6 måneder, kan det indgå som en mulighed at afsone med fodlænke, men jo under den betingelse, at kriminalforsorgen vurderer, at man er egnet til at afsone med fodlænke – at man har job, er i uddannelse osv. osv. Det synes jeg er et godt, sagligt princip.

Så vil jeg gerne opfordre dem, der går rundt og snakker om, at det at afsone med fodlænke er at få lov til at afsone på sofaen: Jeg synes, I skal overveje jeres ordvalg, for I er med til at skade retsfølelsen i Danmark, for I får det nemlig til at lyde, som om det er x antal ugers eller måneders ferie hjemme på sofaen, hvor man kan sidde og se Netflix. Det er det ikke. Det er et liv under statslig administration, hvor man får lov til passe sit arbejde, gå på uddannelse og så ellers gå hjem og sidde og kigge ind i en væg.

Kl. 12:57

Første næstformand (Leif Lahn Jensen):

Tak til ordføreren. Der er ingen bemærkninger. Så er det hr. Peter Kofod fra Dansk Folkeparti. Velkommen.

Kl. 12:57

(Ordfører)

Peter Kofod (DF):

Tak for det. Det er jo nok en lidt anden ordførertale, jeg kommer til at holde, end den foregående – det kan jeg godt løfte sløret for. Voldtægt er en af de mest alvorlige forbrydelser, og ofrene for den her type af forbrydelser lider ofte både fysisk og psykisk måske gennem hele deres liv. Derfor er det selvfølgelig uacceptabelt, hvis voldtægtsforbrydere i nogle tilfælde får mulighed for at afsone straffen ved at bære en fodlænke og potentielt kan bevæge sig rundt i samfundet. Det sender et forkert signal, og det risikerer at minimere alvoren af selve forbrydelsen. Fodlænkeafsoning giver voldtægtsdømte mulighed for at bevæge sig relativt frit rundt i samfundet, og det kan være dybt traumatisk for ofrene, og det kan skabe en følelse af utryghed. Vi mener, at ofrenes sikkerhed og ja, velvære, selv om det er et skævt ord, bør have førsteprioriteten i vores retssystem, og det indebærer at sikre, at voldtægtsdømte afsoner deres straf i fængsel – punktum!

I Dansk Folkeparti vil vi fortsat arbejde for at skabe et samfund, hvor ofre for voldtægt føler sig støttet og beskyttet, og hvor retfærdigheden er i højsædet. Derfor er det også på tide, at vi reviderer praksissen omkring fodlænkeafsoning for voldtægtsdømte og i stedet sørger for, at de afsoner deres straf i fængsel. Fodlænkeordningen burde aldrig, som i aldrig, være en ordning, som man kan lade voldtægtsforbrydelser omfatte af. Det skriger simpelt hen til himlen. Lad os i stedet arbejde for et retfærdigt og trygt samfund, hvor ofre for voldtægt får den beskyttelse, de fortjener, og hvor retssystemet sender et meget klart signal om, at voldtægt aldrig skal tolereres.

Hvis man spørger os, har vi jo et helt katalog af gode forslag til, hvordan vi kan håndtere de her spørgsmål, og jeg kan godt sige, at minimumsstraf indgår som en del af det. Jeg må sige, at jeg er rystet over at høre ordførere på den her talerstol før mig argumentere for det, der i mine ører lyder som en fuldstændig konsekvensfrit samfund – fuldstændig konsekvensfrit – hvor folk kan opføre sig, som de vil, begå nogle af de værste forbrydelser, og som en straf får de lov til at ligge hjemme på sofaen. Og hvis bølgerne går rigtig højt, skal de søreme også passe deres arbejde. Sig mig, hvad er det dog for noget! Med den tilgang må man bare sige, at der er det godt, at der er et andet flertal i det her hus. Og når fru Zenia Stampe betragter det som et skråplan, vil jeg sige, at det måske er meget sigende for Radikale Venstre, at hver gang Radikale Venstres idéer afvises, er dansk politik ude på et skråplan – jamen altså!

Jeg kan bare meddele, at vi støtter det her forslag. Tak for ordet, formand.

Kl. 13:00

Fjerde næstformand (Karina Adsbøl):

Tak for det. Og så er der en kort bemærkning til fru Zenia Stampe, Radikale Venstre. Værsgo.

Kl. 13:00

Zenia Stampe (RV):

Synes hr. Peter Kofod, at det var i orden, at fru Inger Støjberg afsonede sin frihedsstraf med en fodlænke?

Kl. 13:00

Fjerde næstformand (Karina Adsbøl):

Ordføreren.

Kl. 13:00

Peter Kofod (DF):

Jeg tror, at vi ser meget forskelligt på den sag. Der var jo en lang diskussion, må man sige, i Folketinget, fordi det var Folketinget, der agerede som anklagemyndighed, eller som besluttede, at den her sag skulle anlægges. Så jeg har ikke yderligere at tilføje til det.

Kl. 13:00

Fjerde næstformand (Karina Adsbøl):

Spørgeren.

Kl. 13:00

Zenia Stampe (RV):

Jeg vil gerne gentage spørgsmålet: Synes hr. Peter Kofod, at det var i orden, at fru Inger Støjberg afsonede med fodlænke?

Kl. 13:00

Fjerde næstformand (Karina Adsbøl):

Ordføreren.

Kl. 13:00

Peter Kofod (DF):

Jeg har nok bare den generelle holdning til rigsretssager, at man skal indlede rigsretssager, hvis man synes, at sagen har en størrelsesorden, der tilsiger det, og vores indtryk i Dansk Folkeparti var, at den sag ikke havde den størrelse, der ligesom levede op til kriterierne for, at man overhovedet havde en Rigsret.

Kl. 13:01

Fjerde næstformand (Karina Adsbøl):

Så er der en kort bemærkning til fru Rosa Lund, Enhedslisten. Værsgo.

Kl. 13:01

Rosa Lund (EL):

Tak for den meget engagerede tale om ofre for voldtægt. Jeg skal bare høre hr. Peter Kofod om noget. Når nu Dansk Folkeparti går så meget op i at beskytte ofrene, hvorfor arbejder Dansk Folkeparti så samtidig på at få ændret samtykkeloven, som er den lovgivning i Danmark, der beskytter voldtægtsofre bedst?

Kl. 13:01

Fjerde næstformand (Karina Adsbøl):

Ordføreren.

Kl. 13:01

Peter Kofod (DF):

Ja, gældende lov er nu engang den lovgivning, der beskytter ofre for kriminalitet bedst. Der er ikke rigtig noget, der konkurrerer med den nuværende lovgivning. Det, vi har en diskussion af, er, hvordan voldtægtslovgivningen skal skrues sammen. Og det har vi jo haft i mange år. Enhedslisten har også været aktiv i den debat. Da jeg var retsordfører, da jeg sidst sad i Folketinget, var det også en debat, vi havde. Jeg synes sådan set, at det er meget klogt, at man løbende diskuterer, hvor vi lægger snittet, og hvor vi lægger begrænsningerne. Og en gang imellem har vi bare nogle forskellige holdninger i Dansk Folkeparti og Enhedslisten, og det er jeg sådan set glad for.

Kl. 13:02

Fjerde næstformand (Karina Adsbøl):

Fru Rosa Lund for sin anden korte bemærkning.

Kl. 13:02

Rosa Lund (EL):

Jeg er også meget glad for, at vi har forskellige holdninger. Men det, jeg bare ikke forstår, hr. Peter Kofod, er, at man på den ene side går meget op i, at der skal være meget, meget hårde straffe, og på den anden side gerne vil ændre den lovgivning, som faktisk betyder, at der falder dom – at der overhovedet falder dom – i voldtægtssager. Det er for mig bare ret modsatrettet.

Kl. 13:02

Fjerde næstformand (Karina Adsbøl):

Ordføreren.

Kl. 13:02

Peter Kofod (DF):

Nej, det er det ikke. Vi er nødt til at diskutere, hvad kriterierne er. Altså, hvad er det konkret, man skal gøre, for at man får en bestemt straf? Det synes jeg og det synes Dansk Folkeparti at man skal interessere sig for. Derfor har de to diskussioner ikke noget med hinanden at gøre. Jeg er godt klar over, at Enhedslisten forsøger at mikse det hele sammen, men strafspørgsmålet har sådan set ikke noget med det andet spørgsmål at gøre. For det andet spørgsmål handler om, hvordan vi indkredser hele det her område. Der er vi så enige om, at når man er dømt efter det, skal man have en straf. Der er Enhedslisten og Dansk Folkeparti så til gengæld meget uenige, for der mener Enhedslisten, at man skal have fodlænke på, og Dansk Folkeparti mener, at man skal i fængsel.

Kl. 13:03

Fjerde næstformand (Karina Adsbøl):

Så siger jeg tak til ordføreren. Der er ikke flere korte bemærkninger. Så går vi videre til den næste ordfører i rækken, som er fru Nikoline Erbs Hillers-Bendtsen, Alternativet. Værsgo.

Kl. 13:03

(Ordfører)

Nikoline Erbs Hillers-Bendtsen (ALT):

Tak for ordet. Jeg vil også godt lige have lov til at understrege, at jeg mener, at voldtægt er en voldsom forbrydelse, som vi for alt i verden bør kæmpe for bliver undgået. Derfor sympatiserer jeg egentlig også med formålet med forslaget om at sikre større tryghed for ofrene, men jeg er i tvivl om, om det forslag, som ligger på bordet lige nu, faktisk sikrer en større tryghed for ofrene. Jeg tror heller ikke, der er nogen, der er i tvivl om, at vi generelt i salen er enige om, at ofrene skal beskyttes og skal have den bedste hjælp igennem hele vores retssystem, og det må vi kæmpe for at få sikret på anden vis. Men som lovforslaget ligger her, ser jeg det ikke som et led i den tryghed for ofrene.

Jeg kan også godt se formålet med, at vi skal sikre en retsfølelse, men jeg er bekymret for, at vi skubber til, at flere ender i kriminalitet, såfremt det overhovedet rykket specielt meget i vores samfund, at flere ender i fængsel i stedet for fodlænke. Jeg er lidt i tvivl om, om det reelt har en betydning i virkeligheden, som flere også har været inde på. Men mange af dem, der bliver dømt for voldtægt, er unge under 25 år, og det er oftest en førstegangsforbrydelse, når det er den gruppe. Jeg er i tvivl om, om ikke de, hvis de i højere grad end i dag ender i fængslerne, ender i kriminelle miljøer, hvor de ikke kommer ud af kriminaliteten, men i stedet bliver i de miljøer, som fordrer, at de begår mere kriminalitet, i stedet for at de kommer ud i samfundet og bidrager til det i fremtiden. Derfor mener jeg faktisk, det er vigtigt, at vi har muligheden for at kunne resocialisere i vores samfund, som vi kan i dag, og det skal vi beholde.

Men jeg forstår også godt sympatien, så derfor forholder jeg mig lidt neutralt indtil videre og forventer, at der kommer noget mere viden om, hvad der sker i dag, kommer noget mere viden om hele idéen med lovforslaget. Er det at sikre tryghed for ofrene, eller er det at gøre straffen hårdere bare for at gøre den hårdere? Det glæder jeg mig til svar på, så vi endelig i Alternativet også kan tage stilling til, om vi støtter eller ikke støtter det her lovforslag. Tak.

Kl. 13:05

Fjerde næstformand (Karina Adsbøl):

Tak for det. Der er en række korte bemærkninger, og den første er til hr. Peter Kofod, Dansk Folkeparti. Værsgo.

Kl. 13:05

Peter Kofod (DF):

Tak for det, og tak for ordførertalen. Ordføreren nævner, at mange voldtægtsdømte er relativt unge, under 25 år, og jeg vil gerne vide, om voldtægt er mindre slemt at blive udsat for, hvis voldtægtsmanden er under 25 år.

Kl. 13:05

Fjerde næstformand (Karina Adsbøl):

Ordføreren.

Kl. 13:05

Nikoline Erbs Hillers-Bendtsen (ALT):

Det er ikke mindre slemt, men jeg tror på, at unge mennesker er nogle af dem, der er nemmest at resocialisere i vores samfund. Når man begår en forbrydelse, skal man selvfølgelig have en retfærdig straf, men det er også vigtigt, at vi sikrer, at de kommer ud på den anden side i samfundet og bidrager til samfundet og bliver en del af samfundet og ikke begår mere kriminalitet. Jeg tror på, at det må være vigtigt, når vi også straffer i Danmark.

Kl. 13:06

Fjerde næstformand (Karina Adsbøl):

Hr. Peter Kofod for sin anden korte bemærkning. Værsgo.

Kl. 13:06

Peter Kofod (DF):

Så hvis man er under 25 år, skal man have strafrabat. Så hvis man er under 25 år, skal det være billigere strafmæssigt at begå en voldtægt, end hvis man lige er fyldt 26 år. Er det sådan, jeg skal forstå Alternativets politik? For jeg synes ærlig talt, at det lyder fuldstændig rablende.

Kl. 13:06

Fjerde næstformand (Karina Adsbøl):

Ordføreren.

Kl. 13:06

Nikoline Erbs Hillers-Bendtsen (ALT):

Du skal forstå, at lige præcis ved voldtægt er der snak om, at der er rigtig mange i den unge gruppe. Det vil sige, at jeg også tror, der er rigtig mange, der har potentiale til at kunne komme ud og undgå at begå mere kriminalitet i fremtiden, og derfor er det vigtigt, at vi også tager det hensyn, når vi tager stilling til det her lovforslag. Det er ikke, fordi jeg mener, at der skal være strafrabat til særlige grupper, det er, fordi jeg mener, at vi skal sikre den lov, som er bedst for Danmark.

Kl. 13:06

Fjerde næstformand (Karina Adsbøl):

Tak. Vi anvender ikke direkte tiltale.

Den næste er hr. Bjørn Brandenborg fra Socialdemokratiet. Værsgo.

Kl. 13:06

Bjørn Brandenborg (S):

Tak for det. Ordføreren siger, at hun tvivler på, om det overhovedet betyder noget, og derfor vil jeg bare spørge, om ordføreren tror, at det betyder noget for trygheden, at man sætter folk i fængsel. Derfor vil jeg bare spørge ordføreren, om hun tror, at et offer, der har været udsat for en voldtægt, er mere tryg, hvis gerningsmanden sidder i fængsel, eller er lige så tryg, hvis der er en risiko for, at man kan møde den selv samme gerningsmand med en fodlænke nede i supermarkedet.

Kl. 13:07

Fjerde næstformand (Karina Adsbøl):

Ordføreren.

Kl. 13:07

Nikoline Erbs Hillers-Bendtsen (ALT):

Jeg tror på, at offeret er mest tryg ved at blive grebet igennem hele processen. Jeg tror på, at offeret er mest tryg ved, at der kommer en retfærdig straf. Og jeg tror på, at offeret er mest tryg ved, at man sikrer, at den dømte ikke begår mere kriminalitet i fremtiden.

Kl. 13:07

Fjerde næstformand (Karina Adsbøl):

Hr. Bjørn Brandenborg fra Socialdemokratiet for sin anden korte bemærkning.

Kl. 13:08

Bjørn Brandenborg (S):

Tak for det. Jamen ordføreren siger jo mange af de ting, som det her handler om, altså hvad det er for en proces, der er. Og der er vi jo så nogle, der mener, at hvis man begår en voldtægt, som er en enormt krænkende, en enormt voldsomt forbrydelse, så skal man i fængsel. Ordføreren siger, at det skal være den mest retfærdige straf.

Det skal vi jo bestemme, altså hvad der er den mest retfærdige straf for et offer. Og der er det vores holdning, at har man begået en voldtægt, skal man selvfølgelig ikke have mulighed for at afsone det på en måde, hvor man har mulighed for at møde den person, man har begået et overgreb mod. Jeg håber meget, at ordføreren og Alternativet i den her neutrale proces, de befinder sig i lige i øjeblikket, finder frem til, at de selvfølgelig også synes det samme.

Kl. 13:08

Fjerde næstformand (Karina Adsbøl):

Ordføreren.

Kl. 13:08

Nikoline Erbs Hillers-Bendtsen (ALT):

Som jeg også var inde på, og som du også selv nævner, mener jeg, at der skal være en retfærdig straf. Og det er også derfor, vi ikke bare siger nej fra starten, for vi bliver nødt til at blive klogere på, hvad det her lovforslag reelt gør. Men jeg mener også, at man skal have retten til at kunne afsone en dom i en udslusningsperiode med fodlænke, fordi vi skal kunne resocialisere folk i vores samfund og sikre, at man ikke begår ny kriminalitet. Og det er også et vigtigt spørgsmål, når vi tager den her debat.

Kl. 13:09

Fjerde næstformand (Karina Adsbøl):

Jeg må minde ordføreren om, at vi ikke anvender direkte tiltale. Så er det hr. Steffen Larsen, Liberal Alliance. Værsgo.

Kl. 13:09

Steffen Larsen (LA):

Tak. Jeg skal lige forstå ordføreren ret, for jeg deler ligesom ordføreren også en interesse for de unge under 25 år i forhold til kriminalitet. Men jeg kunne aldrig finde på at foreslå f.eks. en strafrabat, eller at man skal mindske straffen for de unge under 25 år. Til gengæld er jeg, fordi jeg har læst Rockwoolfondens rapporter om recidiv i kriminalitet, kommet frem til, at det måske var en idé at få rykket de unge under 25 år frem i bussen, når det kommer til at komme igennem retsvæsenet, hvor vi har lange sagsbehandlingstider lige nu. For det viser sig jo, at de kriminelle under 25 år har større risiko for tilbagefald i kriminalitet, hvis ikke vi får en hurtig og dermed også kontant sagsbehandling af dem. Det er jo nemlig, når man står foran dommeren, at ansvaret føles tungt. Tak.

Kl. 13:10

Fjerde næstformand (Karina Adsbøl):

Ordføreren.

Kl. 13:10

Nikoline Erbs Hillers-Bendtsen (ALT):

Jeg er enig med ordføreren i, vi jo selvfølgelig skal sikre, at vi gør alt, hvad vi kan, for at man undgår ny kriminalitet. Det er vigtigt at gøre. Så hvis det er at rykke frem i bussen i forhold til sagsbehandlingstiden, er det også et initiativ, vi godt kan støtte op om. Men jeg vil også gerne lige have lov at understrege, at jeg ikke har sagt, at vi skal have strafrabat til folk under 25 år. Jeg mener bare, at det er en vigtig gruppe at have fokus på, fordi den procentvis udgør en rigtig stor del af dem, der bliver dømt for voldtægt, når det er en førstegangsforbrydelse. Derfor er det vigtigt, at vi også har fokus på, hvordan vi får dem resocialiseret i vores samfund, og hvordan vi sikrer, at de ikke begår ny kriminalitet, og det er derfor, at jeg nævner lige netop den her gruppe i den her debat.

Kl. 13:10

Fjerde næstformand (Karina Adsbøl):

Så er der en kort bemærkning til hr. Kim Edberg Andersen, Nye Borgerlige. Værsgo.

Kl. 13:10

Kim Edberg Andersen (NB):

Tak for det. Jeg er jo ikke retsordfører, men ordføreren begyndte at snakke om, at 25-årige, som lige – ups – laver en voldtægt. For det er åbenbart ups, kan jeg forstå, og derfor skal man behandles anderledes, for så er det ikke så alvorligt. Det kommer fra et parti, som samtidig mener, at 15-årige ikke skal spørge i forhold til abort, fordi man er fuldt udviklet, og man virkelig kan tage ansvar for sig selv. Men sådan er det åbenbart ikke, når man så skal ind og sidde.

Men mit spørgsmål er egentlig lidt anderledes, for jeg bliver bare nødt til at sige, at det, hvis min datter eller min kone blev voldtaget og straffen så kun er, at du fra kl. 7.00 næste morgen må sidde og spille computerspil hjemme ved dig selv, så godt kunne være, at jeg mistede noget af det i forhold til det, som vi skal huske vores straffesystem også er der for, og det er, at man skal få mennesker til ikke at ønske selvtægt. Og det lyder grimt at sige det, men én ting er jo altså også helt sikkert det her med, at vi har brug for retfærdighed, og at vi har brug for en hævn, når der er sket noget alvorligt mod os. Og der bliver jeg bare nødt til at spørge: Har Alternativet overhovedet tænkt igennem, hvordan ofrene vil have det, hvis det vildeste, der sker, er, at man skal sidde indespærret og spille World of Warcraft i 12 timer om dagen, fordi man lige – ups – har lavet en voldtægt?

Kl. 13:12

Fjerde næstformand (Karina Adsbøl):

Ordføreren.

Kl. 13:12

Nikoline Erbs Hillers-Bendtsen (ALT):

Som fru Zenia Stampe også var inde på, er det ikke det, der foregår, når du har fodlænke på. Det, der foregår, når du har fodlænke på, er, at du skal kunne passe enten et arbejde eller en uddannelse, og det er netop derfor, du får lov til at afsone straffen på den måde. Jeg mener, det er vigtigt, at vi lige adskiller debatterne, og jeg understreger stadig, at jeg ikke snakker om, at der skal være rabat til dem under 25 år. Jeg mener bare lige, det er en særlig gruppe, der kan nævnes i den her sammenhæng, fordi der måske også er en større chance for, at vi kan få dem ud i samfundet og undgå, at de begår kriminalitet i fremtiden. Det mener jeg er supervigtigt, og jeg håber også, at alle andre her i salen mener, det er vigtigt, at vi sikrer, at der ikke bliver begået mere kriminalitet end højst nødvendigt i vores samfund.

Kl. 13:12

Fjerde næstformand (Karina Adsbøl):

Spørgeren for den anden korte bemærkning. Værsgo.

Kl. 13:12

Kim Edberg Andersen (NB):

Jamen det er en vild argumentationsrække. Altså, ordføreren står og siger, at man, når man er under 25 år, så endelig ikke skal risikere at begå kriminalitet, men hvis det er voldtægt, er det altså de facto kriminalitet, noget af det grimmeste, vi overhovedet kan udsættes for. Derfor bliver jeg bare lige nødt til at spørge en gang til: Er der andre former for alvorlig kriminalitet – det kan være vold, eller hvad med et lille hyggemord for første gang? – hvor vi lige skal have en fodlænke på, sådan at vi samtidig kan passe vores uddannelse? Eller er der også for Alternativet nogle ting, der er så alvorlige, at selv folk under 25 år bliver nødt til at se i øjnene, at de med den her form for kriminalitet kommer i fængsel?

Kl. 13:13

Fjerde næstformand (Karina Adsbøl):

Ordføreren.

Kl. 13:13

Nikoline Erbs Hillers-Bendtsen (ALT):

Det er jo heller ikke en særlig stor del, som i dag afsoner med fodlænke, som der også er tidligere ordførere der har været inde på. Så når ordføreren hævder, at det bare er, fordi jeg mener, at man skal kunne have lov til at passe en hverdag og have det megafedt, når man straffes, så tror jeg, du har misforstået mig. Jeg mener derimod, at man skal sikre en retfærdig straf, men at vi også skal sikre, at der bliver begået mindst mulig kriminalitet i fremtiden, og det kræver, at vi har fokus på resocialisering. Derfor skal vi ikke fjerne muligheden for at kunne bruge fodlænke.

Kl. 13:13

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til justitsministeren. Værsgo.

Kl. 13:14

Justitsministeren (Peter Hummelgaard):

Tak for det, og tak for de mange indlæg, vi har hørt i salen her i dag. Som flere har været inde på, uanset hvor man så stiller sig i debatten om det konkrete lovforslag, så er det i hvert fald uomgængeligt, at voldtægt er en meget alvorlig forbrydelse og også en grov krænkelse af den seksuelle selvbestemmelsesret. Det er en forbrydelse, der kan mærke ofret for livet. Derfor er det altså også afgørende, at offeret kan vide sig sikker på, at der sættes hårdt og konsekvent ind over for gerningspersonen. Den grove krænkelse, som en voldtægt er, skal afspejles i afsoningsformen. Både offeret, gerningspersonen og samfundet skal kunne mærke, at vi ser med stor alvor på sådan en forbrydelse.

I dag er der eksempler på, at voldtægtsdømte afsoner enten hele eller dele af deres dom for voldtægt med fodlænke derhjemme. Det er krænkende for retsfølelsen. Det fremgår derfor også af regeringens politiske grundlag »Ansvar for Danmark«, at det ikke skal være muligt at afsone en dom for voldtægt med fodlænke. Det lovforslag, vi behandler i dag, har til formål at gennemføre det initiativ. På den baggrund foreslår vi at ændre straffuldbyrdelseslovens regler om fodlænkeafsoning.

Med lovforslaget fjerner vi muligheden for afsoning med fodlænke, både for voldtægtsdømte, der påbegynder deres afsoning med fodlænke, og for voldtægtsdømte, der afsoner den sidste del af deres straf med fodlænke. I dag er det sådan, at personer, der er idømt fængsel i indtil 6 måneder, har mulighed for at afsone hele deres dom med fodlænke, hvis de i øvrigt opfylder betingelserne i loven. Den mulighed fjerner vi nu for voldtægtsdømte personer. Voldtægtsdømte personer skal således fremadrettet afsone deres dom i fængsel. Derudover har indsatte i dag mulighed for at afsone den sidste del af deres straf med fodlænke, hvor de bl.a. kan udstationeres med fodlænke til egen bopæl. Med lovforslaget fjerner vi også denne mulighed. Voldtægtsdømte personer vil således ikke fremadrettet blive udstationeret til egen bopæl med fodlænke.

Alt i alt vil vi med lovforslaget sikre, at personer, der er dømt for voldtægt, får en straf, der i højere grad afspejler, hvor grov en forbrydelse der er tale om. Det er afgørende for regeringen, at vi står på offerets side, ikke mindst i sager om voldtægt. Offeret skal vide sig sikker på, at gerningspersonen kommer i fængsel og ikke kan afsone i hjemlige omgivelser. Derfor ser jeg også frem til den videre behandling her i Folketinget, og jeg står naturligvis til rådighed for at svare på de spørgsmål, der måtte opstå under udvalgsarbejdet. Tak for ordet.

Kl. 13:16

Fjerde næstformand (Karina Adsbøl):

Tak til justitsministeren. Der er ikke nogen korte bemærkninger, jo, der kom lige en her. Værsgo til fru Zenia Stampe, Radikale Venstre.

Kl. 13:16

Zenia Stampe (RV):

Det problem, jeg har med at tage en bestemt kriminalitetstype ud og sige, at det er en særlig alvorlig forbrydelse, er jo, at man dermed også siger, at de andre forbrydelser ikke er lige så alvorlige. F.eks. kan man jo få omkring 4 måneders straf for at slå en politimand eller for at nikke en politimand en skalle. Jeg tror, der var et eksempel på en, der fik 4 måneders frihedsstraf for det. Så jeg skal bare høre: Er det ikke en alvorlig forbrydelse, eller er den ikke lige så alvorlig?

Kl. 13:17

Fjerde næstformand (Karina Adsbøl):

Ministeren.

Kl. 13:17

Justitsministeren (Peter Hummelgaard):

Det er bestemt også en alvorlig forbrydelse, men hvis det, fru Zenia Stampe spørger indtil, er, om regeringen har planer om, at der er andre konkrete delikter i straffeloven, hvor man vil sige, at der vil man også fjerne muligheden for fodlænke, hvis betingelserne i øvrigt er opfyldt, vil jeg sige, at det har regeringen ikke nogen aktuelle planer om.

Kl. 13:17

Fjerde næstformand (Karina Adsbøl):

Fru Zenia Stampe for anden kort bemærkning.

Kl. 13:17

Zenia Stampe (RV):

Det var faktisk ikke det, jeg fiskede efter, men det er jeg meget glad for at høre – oprigtig glad. Min pointe er bare – og det kan man tage til efterretning: Problemet ved at fremhæve nogle kriminalitetsformer og sige, at de er særligt alvorlige, er jo, at man derved også siger, at andre ikke er lige så alvorlige. Det skal man bare tænke over i sin iver efter at hive bestemte kriminalitetsformer frem og virke hård over for dem, for det gør jo, at man derved også udvander de andre. Det synes jeg bare man skal reflektere lidt over, men jeg er meget glad for, at man ikke lægger op til yderligere begrænsninger af brugen af fodlænke.

Kl. 13:18

Fjerde næstformand (Karina Adsbøl):

Ministeren.

Kl. 13:18

Justitsministeren (Peter Hummelgaard):

Jamen jeg er faktisk ikke enig i den slutning, for der er jo ikke nogen, der siger, at eksempelvis § 244-vold ikke er mindst lige så alvorlig, som eksempelvis en voldtægt er. Vi har et generelt princip om, at straf indtil 6 måneders fængsel som udgangspunkt kan afsones med fodlænke, hvis man i øvrigt opfylder betingelserne, og de betingelser er jo sådan set meget klart beskrevet. Vi har så kunnet se nogle enkeltstående eksempler – det er ikke mange, men nogle – hvor gerningspersoner bag alvorlige forbrydelser såsom voldtægt har kunnet afsone med fodlænke, og det er jo så det, vi med det her forslag sætter en stopper for.

Kl. 13:19

Fjerde næstformand (Karina Adsbøl):

Tak. Så er der en kort bemærkning til hr. Peter Kofod, Dansk Folkeparti. Værsgo.

Kl. 13:19

Peter Kofod (DF):

Tak for det. Og tak for talen. Jeg synes også, debatten i dag har afsløret, at der er meget store principielle forskelle i Folketinget på, hvordan vi ser på, hvordan vi straffer, hvad vi straffer, hvor hårdt, i hvor lang tid. Det har jo egentlig blotlagt nogle meget store forskelle, som vi i virkeligheden nok også har vidst har været her i mange år. Var det ikke en god idé nu, hvor regeringen vil kigge på strafniveauet, at man får givet det en ordentlig overhaling? For hvis der er noget, jeg faktisk er enig med fru Zenia Stampe i, så er det, at der sikkert kan findes eksempler på noget, man kunne gøre bedre, eller noget, man kunne være lidt mere grundig med. Så man kunne indkalde Folketingets partier til nogle forhandlinger netop om det med henblik på at sørge for, at vi bringer lidt mere orden i det, at vi sørger for lidt større retfærdighed i det her system. Er det noget, ministeren vil stille sig i spidsen for?

Kl. 13:20

Fjerde næstformand (Karina Adsbøl):

Ministeren.

Kl. 13:20

Justitsministeren (Peter Hummelgaard):

Det er noget, ministeren gerne vil stille sig i spidsen for – siger jeg så og omtaler mig selv i tredje person – i den forstand, at vi jo allerede klart har tilkendegivet i regeringsgrundlaget, at vi agter at gennemføre en strafreform, hvor vi gerne vil skærpe straffen for de personfarlige og især de grove personfarlige forbrydelser, men hvor vi samtidig også gerne vil se på, om der er andre typer af forbrydelser, hvor vi kan straffe på andre måder end udelukkende med fængsel, som vil kunne virke mindst lige så genoprettende i forhold til retsfølelsen, men forhåbentlig også vil kunne bidrage til en øget resocialisering. Og den del håber jeg jo altså også at hr. Peter Kofod vil være med til.

Jeg synes, der har været sagt mange begavede ting, på kryds og tværs i virkeligheden, i dag, og vi kommer jo ikke uden om, at straf har mange forskellige formål på en gang. Det har det formål at genoprette retsfølelsen – at samfundet hævner sig, om man vil – men det har jo altså også det formål, at vi forhåbentlig så skal bruge den tid for gerningspersonen til at sikre, at vedkommende lever resten af sit liv i en kriminalitetsfri bane.

Kl. 13:21

Fjerde næstformand (Karina Adsbøl):

Spørgeren for sin anden korte bemærkning. Værsgo.

Kl. 13:21

Peter Kofod (DF):

Jeg vil bare sige, at de forhandlinger deltager vi selvfølgelig meget gerne i, og jeg håber, at regeringen vil lave en aftale med partier som Dansk Folkeparti eller andre og kigge den vej i Folketingssalen i stedet for at kigge en anden vej i Folketingssalen. Så det kan jeg bekræfte.

Så vil jeg bare sige en sidste lille ting, før jeg sætter mig ned og lader ministeren komme videre, og det er: Lad nu være med at bruge det der ord gerningsperson; det der kønsneutrale tamtam. Altså, det er wokeisme; det er venstreorienteret identitetspolitik. Jeg synes ikke, at man skal ligge under for det, og jeg håber, at ministeren for fremtiden vil kalde tingene ved deres rette navn

Kl. 13:21

Fjerde næstformand (Karina Adsbøl):

Ministeren.

Kl. 13:22

Justitsministeren (Peter Hummelgaard):

Jeg tænkte faktisk ikke over, da jeg brugte det ord, om det var udtryk for wokeisme eller lignende. Jeg synes, det er et helt almindeligt begreb, som vi i øvrigt også bruger mange forskellige steder på retsområdet. Jeg ved ikke, om hr. Peter Kofod insisterer på, at jeg skal kalde det for gerningsmand og så skifte over til gerningskvinde, når det er en kvinde. Altså, det bliver hurtigt meget kompliceret for mig, så det kan være, jeg bare fortsætter med at sige gerningsperson. Jeg har faktisk ikke tænkt så meget over det, men det vil jeg nu gøre.

Kl. 13:22

Fjerde næstformand (Karina Adsbøl):

Tak til justitsministeren. Der er ikke flere korte bemærkninger.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Retsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

8) 1. behandling af lovforslag nr. L 40:

Forslag til lov om ændring af udlændingeloven, lov om midlertidig opholdstilladelse til personer, der er fordrevet fra Ukraine, og hjemrejseloven. (Styrkelse af udlændingemyndighedernes og politiets værktøjer til kontrol af udlændinges indrejse og ophold i Danmark).

Af udlændinge- og integrationsministeren (Kaare Dybvad Bek).

(Fremsættelse 05.10.2023).

Kl. 13:22

Forhandling

Fjerde næstformand (Karina Adsbøl):

Forhandlingen er åbnet, og den første ordfører står klar. Det er hr. Kasper Sand Kjær fra Socialdemokratiet. Værsgo.

Kl. 13:23

(Ordfører)

Kasper Sand Kjær (S):

Tak for ordet, formand. Det lovforslag, som vi nu skal behandle, indeholder en række kontrolelementer på udlændingeområdet. Kontrolelementerne har samlet set til formål at styrke kontrollen med udlændinge i Danmark samt sikre, at udlændingemyndighederne og politiet har de rette værktøjer til deres arbejde. En vigtig del af udlændingemyndighedernes arbejde er at udføre kontrol med udlændinge, der indrejser i og ansøger om ophold i Danmark. Det kan f.eks. være kontrol med, om der gives korrekte oplysninger i forbindelse med ansøgninger om opholdstilladelse, eller det kan være kontrol med identitetsfastlæggelse.

Det går jo grundlæggende ikke, at udlændingemyndighederne ikke har den rette adgang til de værktøjer, de skal bruge for at kunne oplyse sager om inddragelse og forlængelse og bortfald af opholdstilladelse. Med det her lovforslag sikres det, at udlændingemyndighederne får de rette forudsætninger for at kunne udøve kontrol. F.eks. vil lovforslaget give udlændingemyndighederne mulighed for at forpligte en udlænding til at meddele de oplysninger, der er nødvendige for en udlændings sag.

Det kan f.eks. ske ved personligt fremmøde eller ved at stille pas og rejselegitimation til rådighed. Dermed bliver informationen til myndighederne bedre. Der gives også adgang til at indhente oplysninger fra andre sager på asylområdet til brug i sagsbehandlingen. Det sikrer en styrket kontrol. Det skaber bedre forudsætninger for at træffe korrekte afgørelser, og det sikrer, at loven understøtter de aktuelle sagsbehandlingsbehov.

Med lovforslaget foreslås det også at afskaffe 10-årsgrænsen for inddragelse af opholdstilladelse meddelt på baggrund af asyl ved ferierejser til hjemlandet eller tidligere opholdsland. Et ophold i hjemlandet eller tidligere opholdsland sender et klart signal om, at udlændinge, der ikke længere risikerer forfølgelse i netop det land, jo netop ikke har behov for en opholdstilladelse i Danmark. Dermed understøtter lovforslaget princippet om, at et ophold som flygtning er midlertidigt og skal ophøre, når der ikke længere er behov for beskyttelse. Det mener vi i Socialdemokratiet er helt rimeligt.

Udover bedre kontrolforanstaltninger indeholder lovforslaget også en justering af Ukrainesærloven. I modsætning til udlændingelovens regler indeholder særloven ikke en mulighed for at fratage eller nedsætte kontante ydelser for udlændinge, der er indkvarteret efter særloven, og som f.eks. udviser voldelig eller truende adfærd. Og det er jo grundlæggende rimeligt, at der gælder de samme hensyn i forhold til at hindre misbrug af Udlændingestyrelsens forsørgelsespligt og motivere de pågældende til en acceptabel adfærd. Det skal gælde for alle udlændinge, uanset om man er indkvarteret gennem særloven eller gennem udlændingeloven. Det har et vigtigt ligebehandlingshensyn, og det sikrer en mere ensartet behandling af alle udlændinge, der er indkvarteret af Udlændingestyrelsen.

Lovforslaget præciserer også Ukrainesærlovens bopælskrav. Det var jo aldrig hensigten med bopælskravet, da vi lavede særloven, at vi skulle afskære ukrainere, der har opgivet deres bopæl som følge af krigen, fra at få opholdstilladelse i Danmark. Tværtimod var det jo et fælles ønske i Folketinget at beskytte de ukrainere, der var nødt til at flygte. Derfor er det også helt fornuftigt med en justering, så bestemmelserne afspejler hensigten med bopælskravet, nemlig at ukrainerne skal have haft bopæl i Ukraine på tidspunktet for invasionen af Ukraine. Det vil altså fremover tydeligt fremgå af reglerne, at en opgivelse af bopæl efter eller kort tid før den russiske invasion ikke skal afskære en ansøger fra at blive meddelt opholdstilladelse i Danmark. Endelig indeholder lovforslaget opfølgning på EU-retsakter samt revision af reglerne om transportøransvar ved de indre Schengengrænser.

Det er en masse elementer, men de understøtter grundlæggende, at udlændingemyndighederne får bedre kontrolværktøjer, og de sikrer, at Ukrainesærloven tilpasses, så den fungerer efter det, der var den politiske hensigt. Det er et godt lovforslag, som jeg kan meddele Folketinget at Socialdemokratiet bakker op om. Tak for ordet.

Kl. 13:26

Fjerde næstformand (Karina Adsbøl):

Der er en kort bemærkning til hr. Peter Skaarup, Danmarksdemokraterne.

Kl. 13:27

Peter Skaarup (DD):

Tak til ordføreren for et fint indlæg på vegne af Socialdemokratiet. Man åbner for det her transportøransvar, hvor man fra manges side jo har gået og ventet på, at det blev en mulighed. Man taler også om, at det kun er i visse situationer, at man vil bruge det. Men man kan sige, at det er utrolig vigtigt, at når der er nogen, der transporterer mennesker til Danmark, så har de også et ansvar for, hvad det er for nogle mennesker. Hvad er det for en baggrund, de pågældende kommer med? Er det turister, er det selvfølgelig fint, men er det nogle, der har nogle andre hensigter, så er det jo mildest talt ikke så fint. Og det er jo godt, at man så nu kan bruge det her redskab over for transportørerne i særlige situationer. Spørgsmålet er bare, om Socialdemokratiet er villige til at bruge det vedvarende, altså hele tiden. For der er vel en logik i, at den transportør har ansvaret for vedkommende, de sender til Danmark.

Kl. 13:28

Fjerde næstformand (Karina Adsbøl):

Ordføreren.

Kl. 13:28

Kasper Sand Kjær (S):

Jamen det deler jeg grundlæggende, og det er også derfor, det er fint, at det er en del af lovforslaget. Som jeg forstår EU-juraen, kan man jo ikke gøre det som en permanent ting, men man kan gøre det i særlige situationer. Jeg vil da være helt åben over for, at vi i udvalgsarbejdet udborer, hvad det er for nogen muligheder og rammer, vi har for at pålægge transportørerne det ansvar, som de naturligvis har.

Kl. 13:28

Fjerde næstformand (Karina Adsbøl):

Den anden korte bemærkning ønskes ikke, og så går vi videre til hr. Peter Kofod, Dansk Folkeparti. Værsgo.

Kl. 13:28

Peter Kofod (DF):

Tak for det. Jeg fik lige lyst til at spørge ordføreren om det EU-retlige aspekt i denne sag, og ordføreren er jo en lille smule inde på det. Jeg må indrømme, at jeg nok bare er hamrende træt af, at Danmark ikke i langt højere grad selv kan være med til at beslutte de her ting – vi har jo trods alt også et forbehold – men at vi hele tiden skal tage stilling og hensyn til EU-retten. Vil den socialdemokratiske ordfører give mig ret i, at det er træls, og hvad vil Socialdemokratiet i bekræftende fald gøre for at ændre det?

Kl. 13:29

Fjerde næstformand (Karina Adsbøl):

Ordføreren.

Kl. 13:29

Kasper Sand Kjær (S):

Det er jo ikke første gang, at vi her i salen, også i forbindelse med lovgivning på udlændingeområdet, har en diskussion om, hvad EU's legitime indblanding er, og hvad det er for nogle begrænsninger, vi nogle gange møder i EU-retten. Det kommer jo grundlæggende ned til, om man tror på, at Danmark er bedre eller værre stillet inden for eller uden for EU. Og jeg tror bare, at når man gør det regnebræt op, er der ingen tvivl om, at vi bestemt vinder både økonomisk, i forhold til bekæmpelse af migration og kriminalitet, grænseoverskridende klimaforandringer og alle mulige andre udfordringer, vi står med, ved at være en del af det europæiske fællesskab. Men derfor skal vi selvfølgelig gøre vores indflydelse gældende. Det er også godt, at vi har et forbehold, som gør, at vi kan gå længere på udlændingeområdet, end andre EU-lande kan.

Kl. 13:29

Fjerde næstformand (Karina Adsbøl):

Spørgeren for sin anden korte bemærkning. Værsgo.

Kl. 13:29

Peter Kofod (DF):

Så lad mig skære det helt ud i pap. Er Danmark bedre eller værre tjent med, at have en socialdemokratisk svensk EU-kommissær, der er tidligere arbejdsminister i Sverige, og som er stolt over den svenske udlændingepolitik? Er Danmark og er vores udlændingepolitik bedre eller værre tjent med hende ved roret for indre anliggender i EU-systemet?

Kl. 13:30

Fjerde næstformand (Karina Adsbøl):

Ordføreren.

Kl. 13:30

Kasper Sand Kjær (S):

Jeg har noteret mig, at der er en vis bevægelse i Sverige på det her spørgsmål, og det er jo i høj grad i retning af den måde, vi nu igennem mange år har grebet udlændingeområdet an på i Danmark. Det tror jeg er klogt for Sverige, uden at vi skal stå her i det danske Folketing og blande os i det, men det er i hvert fald nogle toner, der lyder mere genkendelige, både fra det svenske socialdemokrati, men jo også fra den svenske regering. Og så kan jeg jo bare glæde hr. Peter Kofod med, at der snart kommer en ny Europa-Kommissionen efter europaparlamentsvalget, og det bliver jo spændende at se, hvilken kommissær der skal sidde på det her område.

Kl. 13:30

Fjerde næstformand (Karina Adsbøl):

Så er det hr. Kim Edberg Andersen, Nye Borgerlige. Værsgo.

Kl. 13:30

Kim Edberg Andersen (NB):

Jamen jeg synes ikke rigtig, vi fik et svar på, om de danske socialdemokrater er helt tosseglade for den kommissær, vi har på området, og som kommer fra et land, hvor de jo også er socialdemokrater, ikke? Og heldigvis havde vi så Dansk Folkeparti her i landet, for ellers bliver jeg bare nødt til at sige, at vi jo så kan spole tilbage og se, hvor ens talerne fra socialdemokraterne i Danmark og Sverige nærmest var, lige indtil Dansk Folkeparti fik råbt vagt i gevær. Men kan vi ikke lige få et hurtigt svar på det? For sådan en god socialdemokratisk ordfører må da have en holdning til, om den socialdemokratiske kommissær for udlændinge på EU-området gør et godt job.

Kl. 13:31

Fjerde næstformand (Karina Adsbøl):

Ordføreren.

Kl. 13:31

Kasper Sand Kjær (S):

Der er jo ting, vi har tilfælles i det svenske socialdemokrati og det danske socialdemokrati, og så er der bestemt også spørgsmål, som vi ser forskelligt på. Herunder har udlændingeområdet jo virkelig været et af de spørgsmål, hvor man må sige, at vi har haft hver vores både analyse og tilgang til det, og vi har jo i det danske socialdemokrati og i Danmark i det hele taget ført en langt hårdere udlændingepolitik, end man har i Sverige. Så det er jo klart, at den svenske kommissær, der så har sin baggrund i det svenske socialdemokrati, givetvis ser anderledes på det her spørgsmål, end vi gør. Og det er jo heller ikke ukendt for nogen, heller ikke for hr. Kim Edberg Andersen, håber jeg, at den danske regering også har været uenig med Kommissionen i deres tilgang i migrationsspørgsmålet i Europa.

Kl. 13:32

Fjerde næstformand (Karina Adsbøl):

Spørgeren for den anden korte bemærkning. Værsgo.

Kl. 13:32

Kim Edberg Andersen (NB):

Men det, der så er problemet, når man giver al magt til EU, er jo, at man kan være uenige og stå og stampe i gulvet, og at der så alligevel ikke sker noget, og så støtter man op om en socialdemokrat fra Sverige, som guderne skal vide – og her behøver formanden ikke engang skælde mig ud, for den fangede jeg med det samme – altså som man måske nok kan regne ud kommer fra en baggrund, som måske ikke ville være god at indføre i hele EU. Men jeg mangler i hvert fald stadig væk et svar, når ordføreren står og siger, at Socialdemokraterne har ført den her stramme udlændingepolitik. Jeg er jo gammel nok til at kunne huske helt tilbage til Helle Thorning-Schmidt, og jeg kan også godt huske socialdemokraterne i kommunalbestyrelserne rundtomkring, dengang Mette Frederiksen endelig – endelig – vågnede op og ville stramme lidt op. Så vil ordføreren ikke bare lige historiekorrigere sig selv og sige, hvor længe Socialdemokraterne overhovedet har været stramme i forhold til udlændingepolitikken?

Kl. 13:33

Fjerde næstformand (Karina Adsbøl):

Ordføreren.

Kl. 13:33

Kasper Sand Kjær (S):

Altså, man begynder jo godt nok at løbe tør for angrebspunkter hos Nye Borgerlige og andre, hvis man nu er nået dertil, at man angriber det danske socialdemokrati for, hvad en tidligere svensk regering bestående af det svenske socialdemokrati har udpeget af kommissærer til en kommission. Det hverken kan eller vil jeg tage ansvaret for, og der må du spørge nogle andre om, hvorfor den pågældende kommissær blev udpeget. Men det, jeg da bare kan sige til hr. Kim Edberg Andersen, er, at der aldrig har været bedre styr på udlændingeområdet, end der har været, siden Socialdemokratiet i 2019 kom i regering, at der aldrig har været færre asylansøgere, end der er nu, og at der aldrig er blevet sendt flere kriminelle udlændinge hjem, end der bliver i de her år, og det tror jeg vi alle sammen på vegne af Danmark skal være glade for.

Kl. 13:33

Fjerde næstformand (Karina Adsbøl):

Tak. Vi anvender ikke direkte tiltale.

Så er det fru Pia Kjærsgaard, Dansk Folkeparti. Værsgo.

Kl. 13:33

Pia Kjærsgaard (DF):

Tak for det. Jo, men så skal jeg bare minde Socialdemokratiets ordfører om, at den danske regering har udpeget fru Margrethe Vestager. Jeg ved ikke, hvor meget bedre det er, heller ikke på det her område, og sådan er det jo; er det ikke sådan, man siger? Men lad mig i virkeligheden lige komme tilbage til diskussionen. Jeg har også været sammen med den der svenske EU-kommissær, og jeg kan næsten mærke fornemmelsen endnu, altså hvordan mit blod frøs til is. Jeg kan næsten stadig væk fornemme det den dag i dag. For det var dog en helt forfærdelig holdning, og det synes jeg faktisk at det danske Socialdemokrati frasiger sig lidt.

Så er der også bare lige en sidste ting. Jeg har gentagne gange hørt Socialdemokratiet stå og rose og bryste sig af, at vi har et retsforbehold. Jeg spørger bare: Hvor var Socialdemokratiet under den afstemning? Og tusind tak til Dansk Folkeparti, fordi vi endnu en gang tog slagsmålet, og man har også gang på gang hørt, at vi måske nu kan lave et eller andet uden for EU. Det kan vi ikke, men det er det, udlændingeministeren har sagt, altså i Rwanda eller et eller andet. Og nu roser man sig også af, at vi har retsforbeholdet. Jo, tak, jeg kan godt huske det. Jeg kender historien.

Kl. 13:34

Fjerde næstformand (Karina Adsbøl):

Ordføreren.

Kl. 13:34

Kasper Sand Kjær (S):

Jeg havde forberedt mig på meget til debatten om det her vigtige lovforslag. Jeg havde dog ikke forberedt mig på, at vi skulle stå og diskutere en svensk EU-kommissær, men jeg vil bare sige, så det er tydeligt for alle: Jeg ser ikke ens på, hvordan EU skal håndtere migrationsudfordringerne, med den svensk udpegede kommissær på området. Det vil jeg da gerne slå helt fast. Det er jo også derfor, Danmark med socialdemokrater i spidsen forsøger at danne en alliance af europæiske lande, der gennemfører en anden migrationspolitik end den, som den pågældende kommissær gerne vil føre. Derfor bliver det jo også spændende, om vi med en ny kommission og en ny kommissær på det her område kan komme endnu længere.

I forhold til retsforbeholdet er det jo rigtigt, at vi anbefalede et ja til at afskaffe det, og der synes jeg, at der på mange af de områder, hvor retsforbeholdet gælder, var rigtig gode grunde til det, f.eks. politisamarbejdet m.v. Men lige præcis i det her spørgsmål må man jo sige at retsforbeholdet gør, at Danmark kan gå længere på udlændingeområdet, end vi ellers ville kunne, og det synes jeg egentlig isoleret set er en god ting.

Kl. 13:35

Fjerde næstformand (Karina Adsbøl):

Spørgeren for den anden korte bemærkning.

Kl. 13:35

Pia Kjærsgaard (DF):

Jo, men jeg kan nu alligevel ikke lade være med at blive ved med at forholde mig til, hvem der så kommer som kommissær. For det er jo noget, der sker, og der må ordføreren og vi alle sammen jo så bare sige, at der uanset retsforbeholdet, at der uanset hvad, er ufattelig mange ting, vi ikke kan, i forhold til den omklamring, der er, når det drejer sig om EU, og der mangler jeg bare en klar markering fra Socialdemokratiet af, at det simpelt hen skal høre op. Men det vi kommer givetvis tilbage til, for der er jo også et europaparlamentsvalg til næste sommer. Så jeg tror, vi får mange gode diskussioner, og det ser jeg frem til.

Kl. 13:36

Fjerde næstformand (Karina Adsbøl):

Ordføreren.

Kl. 13:36

Kasper Sand Kjær (S):

Ja, det bliver en spændende valgkamp, og jeg er helt sikker på, at det her spørgsmål også kommer til at fylde. For det er en af de vigtigste udfordringer, Europa står over for, altså at få styr på den illegale migration ind i Europa, og jeg synes jo faktisk også, at den danske regering forsøger at sætte det på dagsordenen i Europa, og at den også er lykkedes med det. Og der er jo også bevægelse i EU-systemet, og vi kommer gradvis længere og længere, og det er trods alt nok over mit lønniveau at have indflydelse på, hvem der ender på det her område i Kommissionen. Men jeg kan da på vegne af det danske Socialdemokrati bare sige, at vi kommer til at blive ved med at presse på for europæiske løsninger, der sikrer, at vi har bedre styr på migrationen, end vi har i dag.

Kl. 13:37

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken, som er hr. Mads Fuglede fra Venstre. Værsgo.

Kl. 13:37

(Ordfører)

Mads Fuglede (V):

Tak for ordet. I Venstre mener vi, det er unødvendigt at diskutere hele det element, der handler om, hvorvidt det er vigtigt at forlænge særloven osv.. Den del af aftalen er vi, tror jeg, meget enige om herinde. Det, der er mere centralt i L 40, er for os, at vi har brug for en bedre kontrol med udlændingetilstrømningen til Danmark, og det er væsentligt, at vores myndigheder har de rette værktøjer til dette arbejde. Derfor ser vi meget positivt på det her forslag, fordi det styrker udlændingemyndighedernes og politiets værktøjer til at kontrollere udlændinges indrejse og ophold i Danmark. Det foreslås bl.a., at der indføres klar lovhjemmel til, at Udlændingestyrelsen og Flygtningenævnet kan indhente oplysninger fra andre udlændingesager, hvis det er relevant for den sag, som de behandler.

Det er indlysende, at vores myndigheder skal kunne sagsbehandle på de mest oplyste grundlag, der overhovedet kan tilvejebringes, og det er det, som de nu får mulighed for med dette forslag. Herudover lægger lovforslaget op til, at udlændinge skal stille pas og rejselegitimation til rådighed ved behandlingen af sager om inddragelse, forlængelse og bortfald . Det er alle sammen forslag, som vil gøre det mere smidigt og effektivisere sagsbehandlingsprocessen for vores myndigheder, og det vil således være til gavn for både medarbejdere og de pågældende borgere. Derfor støtter vi i Venstre lovforslaget og de kontrolelementer, der fremlægges i lovforslaget.

Jeg ser selvfølgelig også positivt på de elementer, som er nævnt i indledningen, og som ikke direkte omhandler kontrolværktøjerne. Jeg finder det også helt rimeligt, at man afskaffer 10-årsgrænsen for inddragelse af asyl ved ferierejser til ens hjemland eller tidligere opholdsland. Asylophold bør være midlertidigt. Hvis en flygtning selv finder det tilstrækkelig sikkert at rejse til sit hjemland, bør personen ikke kunne have ophold i Danmark som flygtning.

Det sidste element i forslaget, som jeg nævnte i begyndelsen, er selvfølgelig justeringen af særloven om fordrevne fra Ukraine. Jeg er rigtig glad for, at vi ændrer bopælskravet, så vi undgår, at ukrainere, der på grund af Ruslands invasion opgav deres bopæl, inden de rejste ud af landet, ikke kan få beskyttelse i Danmark.

I Venstre støtter vi altså lovforslaget.

Kl. 13:39

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Mohammad Rona fra Moderaterne. Værsgo.

Kl. 13:40

(Ordfører)

Mohammad Rona (M):

Tak for ordet, formand. Dette lovforslag indeholder flere elementer. Jeg vil dog primært fokusere på ophævelsen af 10-årsreglen for flygtninge, der har fået meddelt ophold efter flygtningekonventionerne. Det er en regel, der gør, at man i dag ikke kan ophæve en opholdstilladelse ved f.eks. rejser til hjemlandet, såfremt vedkommende har fået meddelt ophold første gang for mere end 10 år siden. Baggrunden for 10-årsreglen er, at man har opnået et vist tilhørsforhold til Danmark på 10 år eller mere. Det håber jeg også man har, for 10 år er lang tid. Derfor er det også problematisk, hvis man efter 10 år har behov for jævnligt, mange gange om året, at rejse tilbage til det land, man er flygtet fra, f.eks. Afghanistan, af forskellige årsager.

Derfor mener vi i Moderaterne heller ikke, at man skal beskyttes af at have været i Danmark i et bestemt antal år, men at man skal beskyttes på baggrund af ens reelle tilhørsforhold til Danmark, hvilket man heldigvis fortsat vil være gennem konventionerne. For denne lovændring betyder heldigvis ikke, at man blot kan inddrage opholdsgrundlaget for de mennesker, som har boet i Danmark, og som har haft opholdstilladelse i mere end 10 år, hvis de rejser hjem for at besøge deres syge mødre. Det betyder blot, at man har mulighed for at undersøge nærmere, hvorfor de rejser hjem, og hvor mange gange de gør det, med henblik på at vurdere deres reelle tilhørsforhold til Danmark, altså om det er stærkt nok, i forhold til om de skal bo her eller ej. Det skal også ses, i forhold til da de kom til landet første gang.

I Moderaterne støtter vi lovforslaget.

Kl. 13:41

Fjerde næstformand (Karina Adsbøl):

Tak til ordføreren. Der er en kort bemærkning til hr. Kim Edberg Andersen, Nye Borgerlige. Værsgo.

Kl. 13:41

Kim Edberg Andersen (NB):

Tak for det. Det lød rigtig godt hele vejen igennem. Ordføreren er jo blevet en rigtig politiker, men hvis ikke man lige var opmærksom i forhold til detaljen, kunne man tænke, at det jo var meget godt sagt, lige indtil ordføreren så begyndte at sige: Vi er for, at man ikke skal have lov til at rejse hjem, hvis man på den måde bliver mere tilknyttet dertil, hvor man kom fra; man skal kun rejse hjem, hvis det er for at besøge ens syge mor.Så bliver jeg bare nødt til at fortælle ordføreren, at selv om jeg tager på ferierejse til Spanien, bliver jeg jo ikke spanioler på noget tidspunkt. Så ødelægger ordføreren jo argumentet, han havde tidligere, med, at man egentlig skulle kunne sendes hjem, hvis man tog på ferie flere gange om året.

Jeg forstår ikke moderatsk. Det gør jeg ikke. Så kan ordføreren ikke fortælle mig, hvad Moderaterne mener, for det var ikke klart for mig? Altså, skal man ud af landet, hvis man f.eks. rejser hjem på ferie, en, to eller tre gange om året? Eller skal vi bare til at sige til folk: Hvis det er under 11 gange om året, du rejser på ferie, så er du stadig væk mest tilknyttet til Danmark?

Kl. 13:43

Fjerde næstformand (Karina Adsbøl):

Ordføreren.

Kl. 13:43

Mohammad Rona (M):

Altså, vi har de regler, vi har, på asylområdet i Danmark. Er man tildelt midlertidigt ophold, er det midlertidigt ophold. Det betyder, at hvis situationen i hjemlandet bliver bedre, skal man jo selvfølgelig hjem igen. Den regel er der jo stadig.

I forhold til det, spørgeren spørger direkte til, vil jeg sige: Jeg kan ikke stå her og sige, om det skal være 10, 11, 17 eller 9 gange. Det ved jeg ikke. Men det, som lovforslaget indeholder, er jo bl.a. de her to elementer. Som det første er der den her individuelle vurdering, og som det andet er der også noget i forhold til konventionerne. Så uanset om hr. Kim Edberg Andersen godt kunne tænke sig, at man smed folk ud af landet, efter de havde besøgt deres syge mor en enkelt gang, så er det bare ikke det, der er situationen her. Her betyder det bare, at man ophæver en 10-årsregel, og det synes jeg faktisk er helt fair, for jeg kan godt blive en smule provokeret af, at man kommer til Danmark og har fået tildelt ophold her og så efterfølgende kan rejse tilbage til sit hjemland mange gange.

Kl. 13:44

Fjerde næstformand (Karina Adsbøl):

Spørgeren for sin anden korte bemærkning.

Kl. 13:44

Kim Edberg Andersen (NB):

Det er nemt at skyde ind i debatten, at jeg er fra Nye Borgerlige, og at jeg bare står på at sige, at jeg bare vil smide folk hjem. Det vil jeg ikke. Jeg ville nok ikke have efterladt min mor, hvis jeg flygtede et sted fra på grund af krig; der ville jeg nok være mand nok til at tage hende med. Men det er jo, fordi det her bliver lagt ud, som om vi nu strammer op, og det gør vi jo så reelt ikke.

For det, Moderaterne siger, er: Vi smider det her ud i samfundet – vi siger, at det her er en opstramning, for det er også for skidt, hvis de tager hjem, og efter 10 år skal de også stadig væk kunne sendes hjem, men vi har faktisk ikke tænkt os at sende nogen hjem.

Så Moderaterne må jo et eller andet sted i den store gruppe, de har, have haft en snak om, hvad der skal til. Hvad skal der egentlig til, for at Moderaterne er klar til at smide folk ud, ifølge det her lovforslag?

Kl. 13:44

Fjerde næstformand (Karina Adsbøl):

Ordføreren.

Kl. 13:44

Mohammad Rona (M):

Altså, vi bruger ikke udtrykket at smide folk ud. Vi er jo selvfølgelig med på, at hvis du begår kriminalitet i Danmark, skal du selvfølgelig ikke være her. Det er en anden del af det, men vi har ikke den retorik med at smide folk ud som sådan.

Det her lovforslag indeholder jo også de to elementer, som jeg lige har forklaret, i forhold til at det er en individuel vurdering, der sker, og ud over det er der en konvention, der også skal bremse det.

Kl. 13:45

Fjerde næstformand (Karina Adsbøl):

Tak. Så er det fru Helene Liliendahl Brydensholt, Alternativet. Værsgo.

Kl. 13:45

Helene Liliendahl Brydensholt (ALT):

Tak skal du have. Jeg kunne godt tænke mig at høre ordførerens syn på det, der fremgår af flere høringssvar, og jeg tror også, det fremgår af lovforslaget, nemlig at den her ophævelse af 10-årsreglen reelt ikke rigtig kommer til at betyde noget, andet end at det vil skabe utryghed blandt de flygtninge, der måske f.eks. skal rejse tilbage til der, hvor de flygtede fra, for at besøge et sygt familiemedlem eller noget andet.

Hvordan forholder ordføreren sig til, at det reelt ikke kommer til at have nogen virkning, fordi de europæiske menneskerettigheder vil bremse, at man kan inddrage opholdstilladelsen?

Kl. 13:46

Fjerde næstformand (Karina Adsbøl):

Ordføreren.

Kl. 13:46

Mohammad Rona (M):

Jamen jeg tror faktisk, det er konklusionen på det, jeg sagde før til hr. Kim Edberg Andersen. Det skal netop være muligt at kunne rejse hjem til sit hjemland, hvis man har en syg mor eller noget i den stil. Det er jo ikke det, der bremser det her. Altså, det er jo ikke det, der gør, at man ikke kan rejse ud af landet.

Det, der er med 10-årsreglen, er, at der vil komme noget, hvis vi så kan se, at vedkommende, der har været politisk forfulgt – og jeg taler af egen erfaring – så bliver ved med at rejse hjem til sit hjemland. Så er man efter min mening nok ikke politisk forfulgt, altså hvis man kan rejse tilbage til Iran, Afghanistan, eller hvor man nu ellers kommer fra, op til flere gange om året.

Men at rejse hjem til sin syge mor eller sine syge bedsteforældre, eller hvad der nu er, er helt fair – intet problem i det. Selvfølgelig skal man da det. Selvfølgelig skal man da det, og det står der heller ikke noget om i lovforslaget at man ikke må.

Kl. 13:46

Fjerde næstformand (Karina Adsbøl):

Spørgeren for sin anden korte bemærkning.

Kl. 13:46

Helene Liliendahl Brydensholt (ALT):

Men kan ordføreren garantere, at det her ikke vil skabe en masse unødig utryghed blandt rigtig mange mennesker, som er flygtet fra lande? Vi ved også fra lovgivningen omkring midlertidighed, at det skaber en masse usikkerhed og frygt i rigtig mange flygtninge, altså bare det, at de ved, at muligheden er der.

Det kan godt være, at det ikke kommer til at ske, og at regeringen måske bare prøver at ramme de få, som så efter regeringens opfattelse snyder systemet, men det vil jo gå ud over andre. Kan ordføreren garantere, at det ikke kommer til at gå ud over en rigtig stor gruppe, der vil blive rigtig utrygge, ved at man laver den her lov?

Kl. 13:47

Fjerde næstformand (Karina Adsbøl):

Ordføreren.

Kl. 13:47

Mohammad Rona (M):

Jeg skal ikke kunne sige, hvor stor den gruppe er, og jeg skal heller ikke kunne stå og garantere noget som helst heroppe fra talerstolen. Jeg kan godt forstå det, hvis det skaber utryghed hos nogle, men jeg tror faktisk, jeg ville være mere utryg, hvis lovforslaget ikke havde de to elementer i forhold til den individuelle vurdering og så menneskerettighedskonventionerne. Hvis de to elementer ikke indgik i det her, havde jeg nok haft en anden holdning til det, end jeg har i dag.

Kl. 13:47

Fjerde næstformand (Karina Adsbøl):

Tak til ordføreren. Der kom lige en sidste med en kort bemærkning. Fru Zenia Stampe, Radikale Venstre.

Kl. 13:48

Zenia Stampe (RV):

På den ene side kan jeg sagtens forstå standpunktet om, at det er lidt underligt at tage hjem til det land, man var forfulgt i, hvis man har fået asylstatus. Omvendt taler vi jo måske her om mennesker, der har boet her i mange år. Måske har de boet her i 20 år og har slået rødder, fået børn og arbejder, og deres børn er under uddannelse. Det kan være, at der er opstået den lykkelige situation, at der er blevet fred igen i det land, hvor de er flygtet fra, eller at de ikke længere er politisk forfulgte, fordi der er sket et regimeskifte. Vil de mennesker så aldrig kunne tage tilbage til det land på ferie eller i forbindelse med sygdom osv.? Vil man så ligesom fastholde, at fordi du engang flygtede og kom hertil som asylansøger – og nu har boet her i 20 år og virkeligheden har ændret sig – må du aldrig nogen sinde tage tilbage, heller ikke selv om der er opstået fred igen i dit land eller du ikke længere er forfulgt, heller ikke efter 20 år og med familie og integration og alt muligt i Danmark?

Kl. 13:49

Fjerde næstformand (Karina Adsbøl):

Ordføreren.

Kl. 13:49

Mohammad Rona (M):

Nej. Jeg tænker først og fremmest, at hvis man har været i Danmark i mere end 20 år, er man ret godt integreret, og måske har man også opnået dansk statsborgerskab. Det ved jeg godt at ikke alle har, og det er heller ikke alle, der vælger dansk statsborgerskab. Men selvfølgelig skal det ikke være sådan – og det har jo også sagt et par gange nu – at man ikke kan rejse hjem til sit hjemland, hvis der nu opstår et eller andet. Selvfølgelig skal det ikke være sådan. Det siger lovforslaget også. Det har jeg også udtrykt op til flere gange. Det sagde jeg faktisk også i min tale. Den del af det er jeg sådan set ret obs på.

Kl. 13:49

Fjerde næstformand (Karina Adsbøl):

Spørgeren for sin anden korte bemærkning.

Kl. 13:49

Zenia Stampe (RV):

Det er jeg bare rigtig glad for. For der er meget fokus på den her midlertidighed. Og sådan som jeg forstår ordføreren og Moderaternes position, mener man altså ikke, at folk, der har boet her i 20 år og har slået rødder og fået børn, skal blive ved med at være her med sådan en midlertidig horisont. Der har de faktisk ret til at føle sig som fuldgyldige medlemmer af samfundet og også have mulighed for at tage tilbage til et hjemland på ferie, fordi omstændighederne måske har forandret sig fundamentalt fra dengang, da de flygtede.

Kl. 13:50

Fjerde næstformand (Karina Adsbøl):

Ordføreren.

Kl. 13:50

Mohammad Rona (M):

Ja, altså, for mig handler det jo sådan set ikke rigtig om, hvor mange år du har boet i Danmark. For mig handler det faktisk mere om det tilhørsforhold, du har til Danmark – hvordan du har taget Danmark til dig. Det er sådan set det, der er vigtigt for mig. Og så er det jo fuldstændig rigtigt. Det med at tage hjem til sit hjemland eller ej skal være fuldstændig på sin plads. Selvfølgelig skal man da have lov til det, uanset hvor lang tid man har været her.

Kl. 13:50

Fjerde næstformand (Karina Adsbøl):

Tak til ordføreren. Nu er der ikke flere korte bemærkninger, så vi går videre i ordførerrækken til hr. Carl Valentin, Socialistisk Folkeparti. Værsgo.

Kl. 13:50

(Ordfører)

Carl Valentin (SF):

Tak for det. Forslaget her er lidt en uskik af to årsager, synes jeg. Dels har vi en regering, som lovede et opgør med lovsjusk, men som nu må beklage manglende ekstern høring ved flere elementer af forslaget her, dels synes jeg, at det er sådan lidt en rodebutik; der er virkelig mange forskellige elementer. Jeg synes dog så, at flere af de elementer umiddelbart giver okay mening. Det gælder f.eks. den udvidede hjemmel til Udlændingestyrelsen og Flygtningenævnet, for så vidt angår inddragelsen af information fra andre udlændingesager i forbindelse med behandlingen af asylsager. Det er en stor hovedpine for vores myndigheder at få et klart overblik over de her sagsforløb, og man må formode, at det arbejde kan lettes af nemmere adgang til at krydsreferere oplysningerne, så det synes jeg giver god mening. Det samme gælder muligheden for at udvide adgangen til at forpligte en flygtning til personligt fremmøde samt at stille sit pas eller andet id til rådighed ved behandlingen af sager om inddragelse, forlængelse og bortfald.

Hvad angår transportøransvaret, som også er en del af det forslag her, står verden et andet sted i dag, end den har stået tidligere. Altså, det voldsomme pres på EU's interne flygtningesystemer i perioder byder, som jeg ser det, ansvarlige politikere at revidere deres holdninger og bidrage til, at myndighederne kan håndtere det her pres, når det opstår, for det gør det jo. Givet situationen i 2015 og den begrundede risiko for, at lignende situationer kan opstå i fremtiden, er SF ikke entydigt imod idéen om at ophæve revisionsbestemmelsen. Jeg forstår godt branchens indsigelser, men jeg synes, at argumentet om den ekstraordinære situation, vi så i 2015 og formentlig kan se frem imod at stå i igen, er ret tungtvejende.

Så er der nogle punkter, som SF har nogle betænkeligheder ved, som jeg håber vi kan få opklaret under behandlingerne og i udvalget. Det første angår den her hjemmel til, at politiet kan overdrage udlændinge indrejst fra Tyskland eller nordiske lande til de respektive lande. Er der her er tale om, at man reelt gør en proces, der allerede sker i henhold til international lovgivning, mere enkel, eller er der tale om en udvidelse af beføjelserne, som bringer beslutninger, der ikke harmonerer med international lovgivning, tættere på at være realiteter? Jeg føler mig ikke helt overbevist om, hvordan det hænger sammen, og det håber jeg jeg får mulighed for at blive helt klar over i processen, og så skal SF nok tage stilling til den del.

Så er der 10-årsreglen i forbindelse med udrejse af Danmark til det land, man originalt fik asyl i. Jeg og SF er egentlig positivt indstillet over for lovgivningen, som den er. Asylgrundlag er jo noget, man har opnået, fordi man er på flugt fra sit hjemland, og som derved naturligt udfordres, hvis man opsøger hjemlandet igen. I SF mener vi, at det nuværende asylsystem er ekstremt usolidarisk, og at asyl skal tildeles dem, der har krav på det efter flygtningekonventionen. Jeg har dog som flere af parterne, som har givet høringssvar til det her lovforslag, nogle betænkeligheder. Altså, som Amnesty International har påpeget, vil det at inddrage opholdstilladelser for personer med opholdsperioder på 10 år eller derover meget ofte clinche med retten til privat- og familieliv, idet den pågældende må forventes at have opbygget en tættere tilknytning til Danmark end sit hjemland. Så mit spørgsmål er helt enkelt og helt konkret, hvad pointen med den her del af forslaget egentlig er. Det må jo forventes i praksis at gøre en absolut minimal forskel, idet langt hovedparten, hvis da ikke alle af de mennesker, der konkret vil blive omfattet af ophævelsen, alligevel vil have krav på ophold i Danmark.

Alt i alt er SF ikke sådan direkte afvisende over for alt i lovforslaget her, men vi er kritiske over for det, som jeg godt synes man kan betegne som lovsjusk, som vi synes lovforslaget udgør, og vi har nogle betænkeligheder ved flere elementer. Jeg ser frem til at bringe de overvejelser, jeg er kommet med her, videre i udvalgsarbejdet, så vi kan få nogle svar på de her ting. Tak for ordet.

Kl. 13:55

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Peter Skaarup fra Danmarksdemokraterne. Værsgo.

Kl. 13:55

(Ordfører)

Peter Skaarup (DD):

Mange tak for ordet. Med det her lovforslag foreslår man jo en række ændringer af udlændingeloven, af lov om midlertidig opholdstilladelse til personer, der er fordrevet fra Ukraine, og så af hjemrejseloven. Vi har selvfølgelig kigget på det her forslag med stor interesse ligesom de andre ordførere. Og man kan sige, at hvis vi samlet set skulle sige et sted, hvor vi er enige med hr. Carl Valentin, som lige har været på talerstolen, så er det i hvert fald det med, at der er tale om, at det lidt er et sammensurium af en hel række forskellige lovforslag, man så blander sammen. Der kunne det være mere hensigtsmæssigt at køre de her lovforslag enkeltvis. Så lad det være en melding til ministeren om, at man måske burde gøre det. Jeg ved godt, at man så i de store regneark så kan sige, at nu fremsætter vi væsentlig færre lovforslag – måske kan der være en statsminister, der lige pludselig kommer til at sige det. Ja tak, men så blander man altså hele skidtet, undskyld udtrykket, sammen i et lovforslag, som egentlig burde indeholdes i tre lovforslag eller mere her i Folketinget i dag. Så samlet set er det lidt skidt i forhold til behandlingen af det. Men ikke desto mindre skal vi selvfølgelig tage stilling til det, der ligger på bordet herned, og det gør vi også.

Når vi ser på lovforslaget, er det faktisk sådan, at selv om vi kan være lidt kritiske over for det her sammensurium, så er der mange positive elementer i forslagene fra regeringen. Det vil jeg gerne lige fortælle lidt mere om, men jeg vil også sige, at der også er nogle punkter i forslagene, som der er brug for at kigge lidt mere på.

Grundlæggende er det vigtigt, at vi styrker – og det gør man jo med det her forslag – udlændingemyndighedernes og politiets værktøjer til kontrol af udlændinges indrejse og arbejde i Danmark, og det er positivt. Hvis vi skal sige nogle mere kritiske ting, så er det klart, at når man ophæver reglen om, at flygtninge efter 10 års ophold i Danmark kan vende hjem på ferie eller kortere rejser i det hjemland, som de er flygtet fra, så skal der noget kontrol til. Det skal også håndhæves, altså i forhold til at man rent faktisk ophæver den regel. For det kan jo simpelt hen ikke passe, at man kan bo i Danmark med alt, hvad der hører til det af sociale ydelser og gode ordninger, fordi man har fået asylstatus, og så samtidig kan tilbringe sin sommerferie under fremmede himmelstrøg i ens oprindelige hjemland. Det hænger simpelt hen ikke sammen, og der må man bare sige, at hvis der skal være forståelse for vores udlændingelovgivning i Danmark, så kan borgerne ikke leve med, at man har den her udfordring med, at folk, der egentlig har fået asyl, alligevel tager tilbage og holder ferie i det land, som de oprindelig kom fra. Så der er noget at gøre mere ved der fra regeringens side.

Den anden hoveddel af forslaget handler om en revision af reglerne for befordringspligt og indførelse af det, man kalder transportøransvar. Det er fornuftig at gøre det inden for Schengengrænserne, som man taler om her. Lovforslaget giver myndighederne nødvendige redskaber til at håndtere en situation, hvor presset på Danmarks indre grænser bliver øget markant over kort tid. Det mener vi i Danmarksdemokraterne er rettidig omhu, når vi kan konstatere, at der ikke er styr på EU's ydre grænser. Det er en kendt sag, at det har EU ikke formået at gøre. Man har ikke formået at sikre dem, selv om man har forsøgt rigtig meget på det, og det betyder jo, at der er meget, meget høje asyltal og mange migranter, der kommer til Europa.

Det er ikke noget, vi direkte har mærket lige nu her i 2023 i Danmark, men det kan meget vel ændre sig, og derfor er det nødvendigt at handle fra regeringens side. I forslaget vil man så indføre den her befordringspligt og det her transportøransvar til beskyttelse af Danmarks indre grænser, men man vil kun tage det i brug, hvis det er strengt nødvendigt. Der kunne vi jo godt efterlyse – vi var også lidt inde på det tidligere i forbindelse med en af ordførernes indlæg – at man går så langt, man kan, allerede nu. Hvorfor er det kun til den tid, at man vil gøre det, altså når der er en særlig stor tilstrømning? Hvorfor kan man ikke gøre det allerede nu? Vi ønsker, at man på den baggrund får foretaget en nærmere undersøgelse af mulighederne for at udvide brugen af transportøransvaret og befordringspligten yderligere, så nogle af de tiltag kan blive brugt så meget som muligt. Det handler jo i høj grad om at sikre os bedre, end det er tilfældet i dag.

Så der er altså grundlæggende positive elementer i det her forslag. Der er også nogle tidsler, vi skal have kigget på, og allermest er det nødvendigt, at man har en god kontrol med grænserne, også de indre grænser mellem landene. Grænsekontrol er vigtigt, og der hilser vi det selvfølgelig velkommen, hvis regeringen også på det punkt vil ændre opfattelse og indføre en skærpet grænsekontrol i Danmark.

Kl. 14:00

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Steffen Larsen, Liberal Alliance.

Kl. 14:01

(Ordfører)

Steffen Larsen (LA):

Tak for det, formand. Lovforslaget her indeholder en lang række ændringer, og det havde, som både hr. Peter Skaarup fra Danmarksdemokraterne og hr. Carl Valentin fra SF også har bemærket, måske været en fordel at opdele lovforslaget i mere entydige dele.

Nå, men lovforslaget indeholder altså en række ændringer, som skal styrke myndighedernes kontrol af udlændinges indrejse og ophold i Danmark. Nogle af ændringerne er en konsekvens af ændrede EU-regler og domme fra EU-domstolen. Andre handler bl.a. om at indføre en klar hjemmel til, at Udlændingestyrelsen og Flygtningenævnet kan indhente oplysninger fra andre udlændingesager. Det handler så også om ophævelse af 10-årsreglen for inddragelse af en udlændings opholdstilladelse meddelt på baggrund af asyl, hvis udlændingen rejser på ferie eller anden eller andet korterevarende ophold i sit hjemland eller tidligere opholdsland. Justeringen af Ukrainesærlovens bopælskrav er også med, hvorefter det er en betingelse for at blive meddelt opholdstilladelse, at ansøgeren på tidspunktet for sin udrejse havde bopæl i Ukraine. Liberal Alliance støtter forlaget, og jeg skal ligeledes hilse fra Konservatives ordfører og sige, at de også støtter forslaget.

Kl. 14:02

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til fru Rosa Lund, Enhedslisten. Værsgo.

Kl. 14:02

(Ordfører)

Rosa Lund (EL):

Det beklager jeg, formand. Der plejer at være en konservativ ordfører før mig. Vi står jo her med et lovforslag, som omhandler vidt forskellige ting. Det med den her slags bunkelovforslag synes jeg generelt er en uskik, og det er jo ikke første gang, vi ser den slags bunkelovforslag. Og det er jo heller ikke sådan, at hver gang vi bliver præsenteret for et bunkelovforslag, sidder hele Folketinget bare og siger: Ja tak, hvor er det dejligt med et bunkelovforslag.

Grunden til, at det er problematisk, er jo, at de kan indeholde ændringer, som et parti er for, og andre, som det samme parti er imod. Dermed kan man som folketingsmedlem blive tvunget til at stemme imod et lovforslag og dermed forhindre lovændringer, som man faktisk går ind for. Jeg skal lave nogle enkelte nedslag i dét her lovforslag.

Lovforslaget vil ophæve den gældende 10-årsregel ved flygtninges rejser til det land, de oprindelig kommer fra. Påstanden om, at flygtninge i stor stil rejser på badeferie til de lande, de er flygtet fra, bruges af tilhængerne af en stram asylpolitik til at italesætte flygtninge som bekvemmelighedsflygtninge.

Det er svært at få asyl i Danmark, og jeg kan uden at overdrive sige, at de mennesker, som slipper igennem asylsystemets nåleøje, har fået deres sag prøvet meget nidkært; Danmark giver ikke asyl til flere, end vi er konventionsmæssigt forpligtet til. Det er altså efter Enhedslistens mening ingen grund til at have regler om inddragelse af opholdstilladelsen, hvis en flygtning vælger at tage på et kortere ophold i oprindelseslandet.

Det her lovforslag lægger så op til, at flygtningen selv efter 10 år i Danmark skal kunne fratages opholdstilladelsen på grund af en kort rejse til fødelandet. Det er uproportionalt, og som bl.a. Amnesty og Dansk Flygtningehjælp påpeger i deres høringssvar, vil det føre til et stort administrativt arbejde, der vil være spildt, fordi myndighederne i mange tilfælde vil nå frem til, at inddragelsen vil være i strid med den europæiske menneskerettighedskonventions artikel 8. Enhedslisten kan ikke støtte den del af det her lovforslag.

I forhold til lovforslagets element om oplysning af sager efter udlændingeloven har UNHCR og Dansk Flygtningehjælp nogle betænkeligheder med hensyn til asylsøgeres retssikkerhed. Det er betænkeligheder, som Enhedslisten er enig i, og vi opfordrer regeringen til at lytte til den ekspertise, som eksisterer i UNHCR og i Dansk Flygtningehjælp.

Så vil regeringen også forlænge reglerne om transportøransvar ved de indre Schengengrænser. Reglerne blev indført, da der kom mange flygtninge i 2015. Nu kommer der få flygtninge ved de danske grænser, og vi ser ikke nogen grund til at videreføre reglerne og finder det i lighed med DI Transport og andre organisationer fra det erhvervsliv, som regeringen ellers plejer at lytte til, problematisk, at virksomheder skal udføre opgaver med grænsekontrol, som jo er en myndighedsopgave.

Lovforslaget indeholder en ændring om bopælskravet efter ukrainerloven. Den ændring ville Enhedslisten gerne støtte, hvis den var fremsat som selvstændigt lovforslag, men nu har man så pakket det ind i det her lovforslag, som er en blanding af alle mulige forskellige ting, og det er svært for os at stemme for.

Derfor vil jeg meget gerne bede om, at ministeren deler lovforslaget op, sådan at hvis man støtter den ændring, som ligger i forhold til ukrainerloven, som Enhedslisten jo også selv har støttet skal forlænges – altså den særlov, der er for ukrainerne – kan Enhedslisten og andre partier stemme for den del, men stemme imod det andet. Det er i hvert fald, hvis ikke ministeren gør det af sig selv, et ændringsforslag, vi vil stille til det her lovforslag.

Sådan som lovforslaget ser ud lige nu, kan vi ikke støtte det, og det er jeg selvfølgelig rigtig ærgerlig over, fordi jeg jo sådan set synes, at den del, der handler om ukrainerloven, er virkelig, virkelig fornuftig.

Kl. 14:07

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til fru Zenia Stampe, Radikale Venstre. Værsgo.

Kl. 14:07

(Ordfører)

Zenia Stampe (RV):

Tak for det. Altså, jeg plejer også at brokke mig over de her bunkeforslag. Omvendt tror jeg også, jeg havde været lidt træt, hvis jeg havde set frem til en dag i salen, hvor jeg havde måske ti lovforslag i stedet for fire. Men vi plejer jo at være så venlige ved hinanden at dele forslag op, og det tænker jeg måske også, at vi kan gøre i den her forbindelse. For vi stiller os på samme måde som Enhedslisten, altså at der er nogle af forslagene, som vi er positive overfor, og som vi meget gerne stemmer for, og der er også nogle, vi har det vanskeligt med og meget gerne vil stemme imod. Og det vil jeg så tillade mig at gennemgå.

Den vigtigste regel for os at se i det her lovkompleks er 10-årsreglen, som vi er kede af at man lægger op til at fjerne. Vi er især kede af, at man lægger op til at fjerne den for mennesker med permanent ophold, altså tidsubegrænset ophold. Hele idéen med at have tidsubegrænset ophold er jo, at man så at sige ikke længere er her på grund af sin asylsag, men man er her, fordi man har integreret sig, man har arbejde, og man har levet op til en masse forskellige krav, og det er jo samfundets signal om, at nu er du her ikke længere for at blive beskyttet; nu er du her, fordi du bidrager og er en del af samfundet. Derfor synes vi ikke, at reglen omkring ferierejser skal gælde for folk, der er her på tidsubegrænset ophold.

Noget andet i forhold til midlertidigt ophold er vi også kritiske over for, men der er dog en forskel på, om man lader det her krav gælde for folk, som faktisk har ændret deres asylstatus til at være her, fordi de har optjent ret på grund af integration m.v., og så dem, som stadig væk er her på et asylretligt grundlag. Der er en fundamental forskel på det. Jeg tror ikke på, at der er rum til forhandling, men det er klart, at hvis vi havde været i et forhandlingsrum og man kunne søge kompromiser, så havde vi foreslået, at man kunne afgrænse det her til kun at gælde dem på midlertidigt ophold og ikke dem, som er på permanent ophold.

Når det så er sagt, er det jo også blevet sagt af andre heroppe på talerstolen, at det her vil gælde for meget få, fordi dem, der har været her lang tid, og også dem, der er på permanent ophold, jo i høj grad vil have menneskerettighederne på deres side, hvis de rejser ud, og vil derfor ikke få frataget deres opholdstilladelse i praksis. Men det skaber en usikkerhed, og vi mener også, at det skaber tvivl om, hvad permanent ophold, tidsubegrænset opholdstilladelse egentlig er. For os handler det om, at så er du her ikke længere på asylretligt grundlag; du er her, fordi du er en del af vores samfund. Det har vi kvitteret for, og derfor er du også i din gode ret til at rejse tilbage til dit tidligere hjemland, hvis der i øvrigt er blevet fred i mellemtiden. Og det sker jo lykkeligvis nogle gange efter mange år. Ofte tager det flere år, end vi tror. Jeg tror, man plejer at sige minimum 20 år. Men det sker jo immer væk, at der sker regimeskifte, eller at der opstår fred i lande, hvor der har været krig og der har været grunde til at flygte, og de ikke længere er der. Og det synes vi, man selvfølgelig skal tilpasse sig, og især over for dem, som er her, fordi de har integreret sig og de er blevet en del af vores samfund.

Vi har nogle betænkeligheder i forhold til den del, der handler om at udveksle oplysninger, og det er jo, fordi vi generelt synes, man skal være påpasselig med private oplysninger, og der er sådan en tendens i dansk politik til, at vi er meget påpasselige med at udveksle oplysninger om danskere, fordi der er nogle hensyn til privatliv, som jeg tror vi er mange der går op i. Men når det handler om udlændinge, plejer vi ikke at være helt så forsigtige og have helt så stor respekt for privatliv. Det mener vi man bør have, og vi noterer os også, at der er flere af høringssvarene, der udtrykker frygt for, at man så vil bruge det, hvad kan man sige, imod dem, der har en udlændingesag, hvorimod man ikke bruger det til fordel for de her mennesker. Så det er vi betænkelige ved, men vi vil selvfølgelig gerne have udboret det i forbindelse med den videre behandling.

Vi er også skeptiske i forhold til den del, der handler om transportøransvar, af de samme grunde, som andre har nævnt, altså kan man lægge den opgave hos privatpersoner i stedet for myndigheder? Men endelig er vi positive over for de to ting, der bliver lagt op til i forhold til ukrainerne, både det her med at nedsætte ydelser, hvis der er voldelig opførsel m.v., men også det her omkring bopælskravet, som jo ikke gælder for mange, men som har vist sig at være et problem. Og for os er det også vigtigt at understrege, at vi selvfølgelig også synes, at det er vigtigt at beskytte de ukrainere, der måtte have været her i forvejen og på den måde ikke havde en bopæl, de kunne opgive i Ukraine, da krigen brød ud.

Kl. 14:12

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til fru Pia Kjærsgaard, Dansk Folkeparti. Værsgo.

Kl. 14:13

(Ordfører)

Pia Kjærsgaard (DF):

Tak for det. Jeg vil godt fortsætte i det spor, som nogle ordførere har været inde på, nemlig at det er en uskik, når man bunker forslag sammen. Der synes jeg egentlig bare, at hvis Folketingets formand sidder og hører den her debat, skal han rette en henvendelse til regeringen om, at det skal man ikke gøre længere. Jeg ved godt, vi har en flertalsregering, der selv kan bestemme, men regeringen skal jo også huske på, at hver gang folketingspolitikere udtaler sig, er det sådan set dem, der har folkets mandat, mere end en minister har. Det vil jeg bare gøre opmærksom på alle de gange, jeg kan komme til det. Så det er en klar henstilling om, at det ikke breder sig alt for meget. Jeg synes faktisk, vi har oplevet det alt for meget – og nu også med det her forslag.

Derudover skal jeg sige, hvad der også har været fremført, at L 40 jo indeholder et par stramninger af udlændingeloven, hvilket altid er et skridt i den rigtige retning. Lovforslaget har samlet set til formål at styrke kontrollen med udlændinge i Danmark og sikre, at udlændingemyndighederne og politiet har de rette værktøjer. Det er bl.a. noget med en ændring af ukrainerloven, herunder fratagelse af kontante ydelser i forhold til udlændinge, der ikke opfører sig ordentligt. Det er en revision af transportøransvaret i forhold til Schengens indre grænser, overgivelse af tredjeverdensborgere indrejst fra Tyskland eller vores nordiske nabolande og så bare lige sådan en stramning med hensyn til opholdstilladelsen for flygtninge, der tager på ferie i hjemlandet.

Så der er masser at arbejde videre med, og bare det, jeg har listet op her, siger jo – hvad jeg indledte min tale med – at det altså er skidt, at man for meget i for mange forslag bunker forslag sammen. Jeg vil faktisk hellere stå her og have en længere dag og være sikker på, at de enkelte forslag, vi behandler, får en ordentlig behandling, end behandle forslagene bunket sammen. Så det er også en klar opfordring fra min side til, at man gør noget ved det. Tak for det.

Kl. 14:15

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til fru Helene Liliendahl Brydensholt, Alternativet. Værsgo.

Kl. 14:15

(Ordfører)

Helene Liliendahl Brydensholt (ALT):

Tak, formand. I Alternativet stiller vi os kritiske over for, at regeringen overvejende har fokus på midlertidighed i udlændingepolitikken. Det er også derfor, vi primært er negativt indstillet over for det her lovforslag. Især ophævelsen af 10-årsreglen ved rejser foretaget af flygtninge finder vi meget problematisk. Ikke nok med at regeringen foreslår at inddrage opholdstilladelser for personer med opholdsperioder på 10 år eller derover, så øges usikkerheden og utrygheden for herboende flygtninge også, bare fordi de f.eks. skal besøge et sygt eller døende familiemedlem i deres hjemland. Og så vil det også ofte være i strid med EMRK's artikel 8, og det kan Alternativet selvfølgelig ikke støtte op om.

Dog ser vi også nogle positive tiltag i lovforslaget i forhold til ændringerne i Ukrainesærloven. Og i Alternativet finder vi det, som flere ordførere har fremhævet, problematisk, nemlig at regeringen samler så vidt forskellige forslag i samme lovforslag. Derfor foreslår Alternativet, at § 5 vedrørende Ukrainesærloven skilles fra resten af lovforslaget, som Enhedslisten og Radikale Venstre også har foreslået. Vi vil selvfølgelig også støtte op om et ændringsforslag om det, hvis Enhedslisten ender med at stille det.

I Alternativet mener vi derudover, at når der nu alligevel laves en ændring af Ukrainesærloven, bør der også fremsættes et lovforslag om, at den tid, ukrainere har boet i Danmark med opholdstilladelse under særloven, bør inkluderes i regnskabet for opnåelse af permanent opholdstilladelse. Tak.

Kl. 14:16

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Kim Edberg Andersen, Nye Borgerlige. Værsgo, hr.

Kl. 14:17

(Ordfører)

Kim Edberg Andersen (NB):

Tak for det, fru formand. Hold da op, hvor kan man lige sådan smide tingene sammen på en måde, og så slipper man lidt hurtigere af sted sådan som regering, og så står alle ordførerne herinde og har ganske få minutter til at fortælle, hvad de synes om det hele, og egentlig endnu færre minutter til at spørge ind til de forskellige dele. Og det er ikke kun vedrørende den minister. Nu er jeg jo heldigvis ordfører for det hele, så det prøvede jeg også hele formiddagen på andre områder, hvor man også havde bunkeforslag efter bunkeforslag. Det er en uskik, og det må jeg helt officielt bede formanden i formandsstolen om at få talt med regeringen om. Det er en uskik.

Man kan sige, at som udgangspunkt kan Nye Borgerlige jo sagtens stille sig herop og sige, at det er godt, at der er en stramning – det kommer ikke bag på nogen – men der er jo noget i det her, som er sådan ren skueproces. Og nu hørte vi også Socialdemokratiets ordfører stå og fortælle, hvor dygtige Socialdemokraterne stort set altid har været til at lave stramninger, men noget af den stramning, der er her i dag, giver så faktisk ingen mening. Der giver jeg De Radikales ordfører ret med hensyn til den her 10-årsregel. Det er så af en anden grund, jeg er uenig i den, kan man sige, men det, der er i det, og som er hele realiteten i det, kommer ikke til at betyde noget som helst, fordi de her konventionsglade regeringspartier alle sammen godt ved, at hvis der er en, der har været her i 10 år, kommer det jo ikke til at betyde noget som helst, at han rejser hjem til sin syge mor eller tager på ferierejse 6-8 gange om året eller tager 6 måneder hjem i vinterperioden. Det er jo ligegyldigt, for de er rigtig gode til nede i EU-Domstolen at sige, at bare du har besøgt den lokale McDonald's to gange, har du stærkere tilknytning til Danmark, end du har til hjemlandet. Så der skal jo nærmest ingenting til. Så chancen for, at vi så efter 10 år ikke får smidt den tilbage i hovedet, er jo nærmest lig nul, og så er det jo noget pjatværk at gøre. Men derfor går jeg selvfølgelig ind for intentionen i det, hvis man rent faktisk på et eller andet tidspunkt bliver så træt af konventionerne, at man har tænkt sig at sige: Ja, vi bestemmer stadig væk mest i Danmark, så vi mener faktisk, at hvis du rejser hjem på badeferie 6-8 gange om året og ikke forsørger dig selv i øvrigt – selv om du så har været her i 10, 15 eller 20 år – så skal du ikke være her længere. Det er vi jo til forskel for Moderaterne ikke bange for at have en holdning til. Vi har ikke problemer med, at folk er her og forsørger sig selv og sådan noget, men vi er heller ikke bange for at sige, hvad der skal til, for at vi egentlig ikke har lyst til, at de er her mere.

Jeg kunne også godt høre, at vi var ude at snakke i sådan retoriske spidsfindigheder med Moderaterne om, at man ikke snakkede om at smide folk ud. Nej, det er rigtigt, men det kommer an på, hvordan det ses. Jeg er helt sikker på, at hvis man sender folk hjem, som Moderaterne gør, modtager sådan en besked, så føler folk sig smidt ud. Så er det vist færdigdiskuteret i forhold til retorikken.

Når vi kommer til at støtte forslaget, er det dybest set, fordi vi går ind for det, for vi ved, at der er nogle problemstillinger. Vi kommer faktisk også til at gå ind for transportøransvaret, for vi har ingen tiltro til, at det bliver tjekket, hvis vi fjerner det fra de private virksomheder, som det faktisk er en byrde for – og det er vi jo normalvis ikke tilhængere af. Jeg bliver bare nødt til at sige, at med min historik i politik er jeg helt sikker på, at hvis vi fjerner det fra de private, bliver det i hvert fald slet ikke tjekket. Det er nok min bekymring. Og så er det jo det værste af to onder, at de private må løfte opgaven, men vi går jo ind for decentralisering og liberalisering af mange ting, så vi kunne også liberalisere den ydre adgangskontrol til det indre marked i EU. Hvis vi privatiserede det, kunne det være, vi fik et system, der virkede. Det er bare en strøtanke, som udlændingeministeren så kan tage med videre.

I Nye Borgerlige kommer vi til at støtte forslaget, men vi er meget, meget kritiske over for, at regeringen hele dagen i dag og også de andre dage, vi har været her, bliver ved med at bunke ting sammen, som faktisk ikke hører sammen, i de samme lovforslag. Det synes vi er stærkt kritisabelt. Og jeg håber virkelig, at regeringen vil dele dem op, og jeg jo en af dem, der kommer til et sidde her allerlængst, og jeg skal nok blive her, hvis I deler dem op. Men jeg vil gerne som udgangspunkt have lov til både at kunne stille spørgsmål og forklare min mening om de enkelte dele i et lovforslag i stedet for sådan noget i japperi. Tak for ordet.

Kl. 14:21

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til udlændinge- og integrationsministeren. Værsgo til ministeren.

Kl. 14:21

Udlændinge- og integrationsministeren (Kaare Dybvad Bek):

Tak for det, formand. Tak for modtagelsen af lovforslaget og for debatten. Det er jo en tilbagevendende diskussion om opdeling eller ikke opdeling. Jeg synes, det er rimeligt nok at sammenklumpe nogle lovforslag, som er meget små, eller som har mindre betydning, og som kan have en mindre, kan man sige, principiel karakter – det kan være en implementering af noget, som er vedtaget i EU, eller noget andet.

Jeg noterer mig også her, at selv om vi har bunket en række lovforslag, var det alligevel ikke er alle partier, der fandt anledning til at komme i dag. Nu skal jeg jo ikke pege på nogle bestemte, og jeg har også stor respekt for det arbejdspres, der er. Men om der havde der været flere til behandlingen af det sidste af de fire lovforslag, hvis vi havde opdelt dem, kan jeg godt være i tvivl om, hvilket jeg også gav udtryk for, sidste gang vi havde diskussionen om, hvorvidt man kunne dele lovforslag op eller man ikke skulle dele dem op.

Men jeg synes, at vi skal gå til udvalgsarbejdet med et åbent sind og se, om det kan lade sig gøre at få lavet en god ordning, som i hvert fald gør ordførerne mere tilfredse, end de er nu. Generelt er jeg i hvert fald glad for at kunne konstatere, at der er opbakning til lovforslaget, der vedrører kontrol med udlændinges indrejse og ophold i Danmark, og jeg prøver nu at gennemgå lovforslagets enkelte elementer.

Først er det i forhold til oplysningspligt i sager om opholdstilladelse efter udlændingeloven afgørende, at udlændingemyndighederne kan oplyse en sag tilstrækkeligt og kontrollere, at dem, der har krav på opholdstilladelse, faktisk også får det, og at dem, der ikke har rent mel i posen, får afslag på ophold her i landet. I dag gælder det allerede, at udlændinge i ansøgningssager på begæring fra udlændingemyndighederne skal bidrage til oplysning af en sag, dels ved at give personligt møde, dels ved at stille pas eller anden rejselegitimation til rådighed. Med lovforslaget foreslås det, at det ikke alene skal gælde ved behandling af ansøgninger, men også ved behandling af sager om forlængelse, inddragelse og bortfald, og der synes vi, det er rimeligt, at udlændinge også i de sager skal møde op til en samtale hos myndighederne, hvis det vurderes relevant for sagen.

Nu går jeg videre til det, der handler om ophævelse af 10-årsreglen ved ferierejser foretaget af flygtninge, som er en regel i udlændingeloven, der ikke giver mening i dag. Flygtninge må i dag efter 10 års ophold i Danmark rejse på ferie i det hjemland, som de ellers har beskyttelse fra, uden risiko for at få opholdstilladelsen inddraget. Jeg mener ikke, at en flygtning, der har asyl i Danmark, bør kunne rejse hjem på ferie i det hjemland, som vedkommende er flygtet fra for at få asyl, heller ikke efter 10 år, og den del af lovforslaget fremsættes derfor også af mere principielle årsager.

Så er der et af de længste ord, jeg kender til, som er interoperabilitetsforordningerne. Det er selvfølgelig noget, der kommer fra Bruxelles, og det er noget, som jeg vil fremhæve som noget, der også har betydning for kontrollen med udlændinges indrejse og ophold i Danmark, og der er nødvendige ændringer til gennemførelse af de to sådan ret tekniske såkaldte interoperabilitetsforordninger i dansk ret. Danmark har allerede meddelt Rådet og Europa-Kommissionen, at Danmark har gennemført forordningerne, og den praktiske implementering i Danmark og i resten af EU er godt i gang. Med lovforslaget fastslås det efter udlændingeloven, at forordningerne gælder i Danmark.

Så gælder det transportøransvar ved de indre Schengengrænser. Det er en obligatorisk revision af udlændingelovens regler om transportøransvar ved de indre Schengengrænser, og reglerne blev revideret i 2018, og nu foreslås det bl.a. at permanentgøre reglerne. Derudover foreslås det at indføre en trappestigeordning for befordringspligten, som vil kunne indføres på et tidligere tidspunkt end i dag .

Så er der bopælskrav efter lov om midlertidig opholdstilladelse til personer, der er fordrevet fra Ukraine, og det er det sidste element, som falder uden for det overordnede tema om kontrol med udlændinges indrejse og ophold i Danmark. Lovforslaget indeholder en justering af Ukrainesærlovens bopælskrav, som det har været vigtigt at få ændret hurtigst muligt, og derfor er denne lille ændring med i dette lovforslag. Jeg vil gerne understrege, at forslaget ikke ændrer betingelserne for at blive meddelt opholdstilladelse efter særloven. Derimod har det vist sig nødvendigt at ændre bestemmelsen, så den i videre omfang afspejler, hvad der oprindelig har været tilsigtet med bopælskravet, nemlig at ansøgere kan anses for at have haft bopæl i Ukraine på tidspunktet for Ruslands invasion eller umiddelbart forud for dette.

Så kom vi igennem det. Jeg glæder mig til debatten her i Folketinget, og det er min forventning, at vi med de her mindre ændringer på en række områder inden for udlændingeområdet kommer til at stå stærkere med vores myndigheders kamp for at sikre, at der er kontrol med udlændingepolitikken. Tak for ordet.

Kl. 14:26

Fjerde næstformand (Karina Adsbøl):

Tak til ministeren. Der er en kort bemærkning til fru Zenia Stampe, Radikale Venstre. Værsgo.

Kl. 14:26

Zenia Stampe (RV):

Jeg skal bare høre, om ministeren også synes, at det er principielt forkert, hvis en person, der er kommet hertil, har fået asyl, har boet her i 20, 30 år, har opnået permanent ophold, har børn i landet, og der så i mellemtiden er opstået fred eller der er sket et regimeskifte i det land, vedkommende flygtede fra, så tager tilbage på ferie eller kortvarigt besøg til sit hjemland, hvor der sidenhen er sket meget store forandringer.

Kl. 14:26

Fjerde næstformand (Karina Adsbøl):

Ministeren.

Kl. 14:26

Udlændinge- og integrationsministeren (Kaare Dybvad Bek):

Ja, jeg mener principielt, at den forpligtelse, vi har i flygtningekonventionen, er at give folk beskyttelse, enten som enkeltpersoner eller som gruppe, i en situation, hvor de ikke kan være i deres hjemlande. Det er jo derfor, vi giver det, altså ved at sige, at er der eksempelvis krig i nogle dele af Syrien, har man selvfølgelig mulighed for at søge asyl i Danmark, men at man, når der ikke længere er krig, som udgangspunkt skal vende hjem. Det er regeringens holdning, ligesom det var den tidligere regerings holdning.

Kl. 14:27

Fjerde næstformand (Karina Adsbøl):

Spørgeren.

Kl. 14:27

Zenia Stampe (RV):

Det kan jeg godt forstå er regeringens holdning, når man er her på midlertidigt ophold, men hele grundlaget for at have tidsubegrænset ophold er jo, at man sender det signal til nogen, at du nu godt må være her, ikke på grund af det, der sker i dit hjemland, men på grund af at du har integreret dig og har boet her længe og du i øvrigt har opfyldt alle mulige krav. Så jeg skal bare høre, om den der midlertidighed ifølge ministeren også gælder for folk, som har fået tidsubegrænset ophold. Skal de stadig væk opleve deres ophold i Danmark som midlertidigt?

Kl. 14:28

Fjerde næstformand (Karina Adsbøl):

Ministeren.

Kl. 14:28

Udlændinge- og integrationsministeren (Kaare Dybvad Bek):

Jeg vil egentlig gerne følge op på den her del af det. Som udgangspunkt er det vores holdning, at hvis man kommer som flygtning, skal man selvfølgelig vende hjem til det land, man kommer fra. Men det er selvfølgelig klart, at det handler om, hvad for et opholdsgrundlag man har, altså om man har et asylopholdsgrundlag eller man har et andet opholdsgrundlag. Men jeg vil gerne vende tilbage til fru Zenia Stampe i forhold til den sag.

Kl. 14:28

Fjerde næstformand (Karina Adsbøl):

Tak til ministeren.

Der er ikke flere korte bemærkninger, så forhandlingen er sluttet.

Jeg foreslår, at lovforslaget henvises til Udlændinge- og Integrationsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

9) 1. behandling af lovforslag nr. L 41:

Forslag til lov om ændring af lov om midlertidig opholdstilladelse til personer, der i Afghanistan har bistået danske myndigheder m.v. (Forlængelse af Afghanistansærloven).

Af udlændinge- og integrationsministeren (Kaare Dybvad Bek).

(Fremsættelse 05.10.2023).

Kl. 14:28

Forhandling

Fjerde næstformand (Karina Adsbøl):

Forhandlingen er åbnet, og den første ordfører er hr. Kasper Sand Kjær.

Kl. 14:29

(Ordfører)

Kasper Sand Kjær (S):

Tak for ordet. Med lovforslaget her lægges der op til en forlængelse af særloven for afghanere, der har bistået de danske myndigheder. De første opholdstilladelser, der blev givet efter Afghanistansærloven, udløber i slutningen af november i år, og den kritiske og usikre situation i Afghanistan er jo desværre langtfra slut. Taleban steder stadig væk ved magten, og der synes jo ikke at være udsigt til, at det ændrer sig foreløbig.

Danmark havde tilbage i 2021 i forbindelse med den militære tilbagetrækning og forværringen af sikkerhedssituationen i Afghanistan et ansvar over for de personer, som f.eks. har arbejdet for Danmark og for danske interesser i Afghanistan, og det har vi selvfølgelig fortsat. Det foreslås med lovforslaget her at forlænge særloven, så de personer, der har opholdstilladelse efter særloven, fortsat har mulighed for at indgå aktivt i det danske samfund frem for f.eks. at blive henvist til at opholde sig på et udrejsecenter. Det tror jeg er meget godt både for den enkelte og for samfundet.

Men lovforslaget tilgodeser samtidig princippet om midlertidighed. Der lægges op til at forlænge særloven i en periode frem til den 1. december 2025, og herefter vil loven automatisk ophæves, medmindre Folketinget selvfølgelig beslutter noget andet, og vi mener egentlig, det er vigtigt at holde fast i, at en opholdstilladelse efter særloven netop er både særlig og midlertidig. Frem til særlovens udløb i 2025 har de berørte personer mulighed for, som det jo også er tilfældet i dag med den eksisterende særlov, at søge om opholdstilladelse efter udlændingelovens regler, herunder asyl eller efter en erhvervsordning. Det giver de pågældende mulighed for at skabe sig et andet opholdsgrundlag end det, de har gennem særloven. Jeg mener, der har været alverdens gode grunde til at indføre særlove for både de evakuerede fra Afghanistan og for ukrainerne, men jeg mener egentlig også i udgangspunktet, og det er jo bare mere sådan en principiel bemærkning, at vi også skal være påpasselige med særlove, der giver opholdstilladelse og opholdsregler for enkelte grupper, både fordi det gør reglerne svære at navigere i, men også fordi vi i forvejen har mange gode engangsveje til opholdstilladelse i Danmark, både som asylansøger og som udenlandsk arbejdstager.

Derfor synes jeg også bare, at der samtidig med behandlingen af lovforslaget skal lyde en opfordring til alle dem, som er direkte berørt af det, og som vil få opholdstilladelse efter den nye særlov, til også at undersøge andre mulige opholdsgrundlag, inden særloven udløber i 2025. Det kunne jo f.eks. være ved at få et ophold gennem en af erhvervsordningerne, altså fordi man har et arbejde i Danmark.

Lovforslaget her har den rette balance mellem at sikre, at de personer, der har en opholdstilladelse efter særloven, kan fortsætte med at deltage aktivt i det danske samfund, samtidig med at vi holder fast i midlertidigheden. Det er vi i Socialdemokratiet glade for, og derfor bakker vi op om lovforslaget. Tak for ordet.

Kl. 14:32

Den fg. formand (Hans Kristian Skibby):

Tak til ordføreren. Der er et par spørgsmål til ordføreren. Først er det fru Pia Kjærsgaard, Dansk Folkeparti. Værsgo.

Kl. 14:32

Pia Kjærsgaard (DF):

Tak for det. Den daværende socialdemokratiske ordfører hr. Rasmus Stoklund sagde under behandlingen, da vi behandlede det sidst, altså den første afghanersærlov: Jeg håber da, at mange af de mennesker vil have mulighed for at rejse retur i løbet af 2 år, eller når deres opholdstilladelse udløber, for det er jo kun en 2-årig opholdstilladelse. Så må jeg spørge den nuværende ordfører: Hvor mange af de her afghanere er taget hjem, og hvor mange tror ordføreren tager hjem om 2 år, når vi sikkert igen, igen skal behandle opholdstilladelser?

Kl. 14:32

Den fg. formand (Hans Kristian Skibby):

Ordføreren.

Kl. 14:32

Kasper Sand Kjær (S):

Hvad hr. Rasmus Stoklund sagde under behandlingen, har han jo sådan set ret i. Det tror jeg jo vi alle sammen havde håbet, altså at sikkerhedssituationen i Afghanistan ville forandre sig til det bedre i løbet af de 2 år. Det må vi jo så nu konstatere at den ikke har, og derfor står vi jo i den situation, som vi også stod i i 2021, nemlig at vi har et ansvar for dem, hvis sikkerhed ville være i fare, hvis de vendte tilbage til Afghanistan, fordi de har arbejdet for Danmark og for danske interesser.

De præcise tal for, hvor mange der er vendt tilbage til Afghanistan, har jeg ikke, men det er jeg helt sikker på at ministeren kan opklare i udvalgsbehandlingen. At spå om, hvor mange der i løbet de næste 2 år kommer til at vende tilbage til Afghanistan, er nok trods alt uden for mine evner,men jeg håber da, at situationen er Afghanistan forandrer sig til det bedre, sådan at dem, der nu er i Danmark, vil kunne vende hjem til det afghanske samfund.

Kl. 14:33

Den fg. formand (Hans Kristian Skibby):

Så er det fru Pia Kjærsgaard for andet spørgsmål. Værsgo.

Kl. 14:33

Pia Kjærsgaard (DF):

Jamen jeg bliver bare nødt til at sige til ordføreren – for så står det i hvert fald prentet – at vi står her igen om 2 år, og om 2 år siger vi måske 5 år, og så siger vi måske 10 år. Sådan vil det være. Det er jo ikke engang nok med det, for nu vil regeringen have, at de her afghanere skal ud i samfundet og være såkaldt aktive i det danske samfund, som det fremgår af lovforslaget. Så det er jo at give carte blanche til, at man kan blive her for evigt. Altså, hvis det er det, regeringen vil, så må regeringen stå til ansvar for det. Så må regeringen jo gøre det, mens vi andre stemmer imod. Jeg synes simpelt hen, det er at bedrage, at man bliver ved med at have nogle enkeltforslag, som giver tilladelse sådan for et par år ad gangen, for så ser det måske bare lidt pænere ud. Jeg synes bare ikke, man skal stikke blår i øjnene på befolkningen.

Kl. 14:34

Den fg. formand (Hans Kristian Skibby):

Så er det ordføreren.

Kl. 14:34

Kasper Sand Kjær (S):

Jeg er sådan set enig i den principielle bekymring omkring en særlov. Det sagde jeg også i min tale. Det synes jeg man skal være påpasselig med. Jeg synes i det her tilfælde såvel som i tilfældet med ukrainerne, at der er god grund til at gøre det, fordi vi med den gruppe, vi taler om her, som har arbejdet for Danmark og danske interesser, har et særligt ansvar. Det er jo også det, særloven afspejler.

I forhold til det med at blive en aktiv del af det danske samfund vil jeg sige, at når man nu er her, synes jeg sådan set, det er et meget godt princip, at hvis man overhovedet kan, skal man deltage og forsørge sig selv. Det vil jeg egentlig holde fast i er et krav vi skal stille til alle, der kommer til Danmark, uanset om det er via særlove eller andre ordninger.

Kl. 14:35

Den fg. formand (Hans Kristian Skibby):

Tak. Der er en spørger mere, og det er fru Helene Liliendahl Brydensholt fra Alternativet.

Kl. 14:35

Helene Liliendahl Brydensholt (ALT):

Tak til ordføreren for talen. Jeg er meget enig i ordførerens analyse af, at det vil være langt bedre for de her, som jeg forstår er 137 personer, der stadig ikke har opnået asyl efter særloven, netop at søge asyl på almindelig vis – også taget i betragtning af, at nærmest 100 pct. af alle afghanere, der søger asyl i Danmark nu, får asyl.

Så derfor kunne jeg godt tænke mig at høre ordføreren, om regeringen eller ordførerens parti har tænkt sig at gøre noget aktivt for ligesom at opspore de her ganske få personer og vejlede dem om, at det er en bedre vej for dem.

Kl. 14:36

Den fg. formand (Hans Kristian Skibby):

Så er det ordføreren igen. Værsgo.

Kl. 14:36

Kasper Sand Kjær (S):

Jeg synes da, det er oplagt at se på, hvilken indsats man kan gøre både i forhold til vejledning, men jo også i forhold til integrationen, altså det, at de kan komme ud på arbejdsmarkedet, forsørge sig selv og bidrage til det danske samfund. Det synes jeg da er oplagt at man arbejder med. Det vil jo typisk være i de kommuner, hvor de så er bosiddende, at den indsats skal laves, og den synes jeg da bestemt at man skal lave – både fordi vi har mangel på arbejdskraft, og fordi det trods alt både menneskeligt for den enkelte og for samfundet som helhed er en langt bedre forretning og investering, at de kommer ud og er en del af samfundet, end at de lever på passiv forsørgelse finansieret af os andre.

Så der er jo kun gode grunde til, at man laver den indsats der, hvor de flygtninge, der har ophold efter den her særlov, befinder sig. Men det gælder jo for så vidt for alle, der er i Danmark og har fået ophold her.

Kl. 14:37

Den fg. formand (Hans Kristian Skibby):

Så er det spørgeren for det andet spørgsmål. Værsgo.

Kl. 14:37

Helene Liliendahl Brydensholt (ALT):

Tak for svaret. Ordføreren nævner kommunerne. Kunne det tænkes, at man så på en eller anden måde kontaktede de kommuner, hvor de her 137 mennesker, der har ophold efter særloven, og bad dem om på en eller anden måde at få kontakt til de her personer og så vejlede dem om, hvad både ordføreren og jeg vurderer er det bedste for deres situation, altså at de prøver at opnå asyl ad de almindelige veje?

Kl. 14:37

Den fg. formand (Hans Kristian Skibby):

Ordføreren.

Kl. 14:37

Kasper Sand Kjær (S):

Det synes jeg da er en udmærket idé. Det er jo nok uden for rammerne af det her lovforslag at gøre det, men jeg synes jeg da, det er helt oplagt, at de kommuner, hvor dem, der har opholdsgrundlag efter særloven, er bosiddende, laver en opsøgende indsats i forhold til den enkelte.

Kl. 14:38

Den fg. formand (Hans Kristian Skibby):

Vi siger tak til ordføreren for Socialdemokraterne. Den næste ordfører på talerstolen er hr. Mads Fuglede fra Venstre. Værsgo.

Kl. 14:38

(Ordfører)

Mads Fuglede (V):

Tak for ordet. I 2021 blev det i forlængelse af den militære tilbagetrækning fra Afghanistan og Talebans magtovertagelse besluttet, at Danmark skulle hjælpe og give beskyttelse til de mennesker, der har hjulpet de danske soldater og danske embedsmænd som en del af Afghanistanmissionen. Med særloven gjorde man det muligt for de personer og deres nærmeste familiemedlemmer at få en særlig midlertidig opholdstilladelse i Danmark. Den opholdstilladelse står nu til at udløbe i slutningen af i år. Derfor er der så blevet fremsat forslag om at forlænge den. Når vi i Danmark vedtager særlove, er det sædvanligvis tilfældet, at vi tager stilling til, om de skal forlænges eller ej, når vi nærmer os 3-månederserklæringsdatoen for særlovens udløb. Med den nuværende situation i Afghanistan er der jo intet, der tyder på, at Taleban forsvinder. Sådan er virkeligheden desværre.

Det er Venstres opfattelse, at Danmark fortsat har et ansvar over for de personer, som har bistået danske myndigheder i Afghanistan. Mange af dem, som har fået beskyttelse på baggrund af særloven, har allerede kunnet få beskyttelse af de normale asylregler, men særloven bør alligevel forlænges, så de personer, der alene har opholdstilladelse efter særloven, fortsat har mulighed for at indgå aktivt i det danske samfund. Det er stadig vigtigt for Venstre og regeringen at bevare princippet om midlertidighed og holde fast i, at en opholdstilladelse efter særloven netop er særlig og midlertidig, hvorfor særloven kun forlænges til den 1. december 2025. I den periode særloven forlænges, vil personer, der er omfattet af den, også kunne søge ophold i Danmark på et andet grundlag, præcis som de har haft mulighed for hidtil. Med de ord kan jeg meddele, at Venstre støtter forslaget.

Kl. 14:40

Den fg. formand (Hans Kristian Skibby):

Tak til ordføreren fra Venstre. Der ser ikke ud til at være spørgsmål til ordførerens tale. Den næste ordfører på talerstolen er hr. Mohammad Rona fra Moderaterne. Værsgo.

Kl. 14:40

(Ordfører)

Mohammad Rona (M):

Tak for ordet. I dag behandler vi et lovforslag om forlængelse af en midlertidig lov tilbage fra 2021. Det er et lovforslag, som blev vedtaget, inden Moderaterne var valgt til Folketinget, men som vi naturligvis fuldt og fast bakker op om. Moderaterne støtter derfor naturligvis også op om det forslag, som giver mulighed for at forlænge opholdstilladelsen til dem, som har bidraget til den danske indsats i Afghanistan. Det gør vi, fordi sikkerhedssituationen i Afghanistan stadig er usikker, og derfor ønsker vi fortsat at støtte og hjælpe dem, som har hjulpet Danmark i mere end 20 år. Moderaterne bakker derfor op om lovforslaget.

Kl. 14:41

Den fg. formand (Hans Kristian Skibby):

Tak. Det går lidt hurtigt, men der var ikke nogen spørgsmål til ordføreren. Den næste ordfører er hr. Carl Valentin fra Socialistisk Folkeparti.

Kl. 14:41

(Ordfører)

Carl Valentin (SF):

Jeg kan godt forstå, at det her går hurtigt, og det er også en nem tale for mig. Det er et meget nemt og indlysende forslag at stemme for for SF. Danmark assisterede i Afghanistan med militære og humanitære bidrag og meget andet. Som led i det bad danske myndigheder afghanere om hjælp til at udføre de opgaver. Der var afghanske tolke, som på baggrund af Talebans brutale styre risikerede deres liv ved at hjælpe Danmark. Derfor er jeg enig i, at Danmark stadig væk har et særligt ansvar for alle de mennesker, som udsatte sig selv for betydelig fare ved at bistå de danske myndigheder, da Danmark trak sig ud af Afghanistan i sommeren 2021.

Taleban hersker fortsat med deres islamistiske tyranni i Afghanistan, og lige nu undertrykker de befolkningen, og på uretfærdig vis straffer de alle dem, som ikke passer ind i deres ekstreme religiøse fundamentalisme. Derfor er det klokkeklart og et helt simpelt og nemt valg, at vi selvfølgelig skal forlænge den her lov. Selv om vi i SF stemmer for, må jeg også konstatere, at vi egentlig ikke ser et behov for den korte frist, som man lavede i lovforslaget, men det skal jo ikke forhindre os i at stemme for noget, som gør noget godt. Tak.

Kl. 14:42

Den fg. formand (Hans Kristian Skibby):

Tak til hr. Carl Valentin fra SF. Vi går videre i rækken af partier, og den næste ordfører er fra Danmarksdemokraterne, og det er hr. Peter Skaarup. Værsgo.

Kl. 14:42

(Ordfører)

Peter Skaarup (DD):

Tak for ordet. Med det her forslag foreslår regeringen at forlænge Afghanistanloven, der står til at udløbe i slutningen af 2023. Samtidig foreslår man så, at Afghanistanloven ophæves, efter at den foreslåede forlængelse udløber i 2025. Forhistorien er jo, som flere har været inde på, at et flertal af Folketingets partier i sommeren 2021 blev enige om at tilbyde en række lokalt ansatte i Afghanistan evakuering til Danmark. Efterfølgende ønskede et flertal i Folketinget også at hjælpe de mennesker, som har hjulpet os i Afghanistan, med et midlertidigt opholdsgrundlag. Man kan jo altid diskutere det, der foregik dengang – det foregik sådan lidt over hals og hoved, det gik meget stærkt – men det er der, vi står nu. Der er kommet nogle mennesker til Danmark, og der er et lovforslag på bordet, som vi skal tage stilling til her.

I Danmarksdemokraterne støtter vi generelt princippet om, at flygtninges ophold i Danmark skal være betinget af midlertidighed. Det faktum, at den her lov var midlertidig og nu foreslås forlænget med 2 år og derefter afskaffes, kan man sige indskriver sig i det princip, og det mener vi sådan set i Danmarksdemokraterne er fornuftigt nok. Der er jo ikke nogen udsigt til, at Taleban ændrer opfattelse og ændrer sig. Tværtimod ser det desværre ud, som om de fortsætter det, som vi egentlig ikke rigtig troede kunne være muligt, med alle de pinsler for den afghanske befolkning, som det så medfører.

Det må formodes, at man med det her lovforslag får lavet noget, der betyder, at de udlændinge, der så i 2025 ikke vil kunne sikres et nyt og andet opholdsgrundlag, skal forlade Danmark, fordi de ikke længere har et gyldigt opholdsgrundlag her i landet. De resterende, der er omfattet af lovforslaget, vil jo så til den tid have skabt sig et andet opholdsgrundlag i Danmark og kan søge ind på det på det pågældende tidspunkt. Det er klart, at det betyder, at vi er nødt til under udvalgsbehandlingen at spørge mere ind til det fremtidige opholdsgrundlag, som de mennesker skal have i Danmark, hvis det her forslag vedtages, og muligheden for at hjemsende de udlændinge, der om 2 år ikke længere vil have ret til at opholde sig i Danmark.

Samtidig vil vi selvfølgelig også under udvalgsbehandlingen spørge mere ind til, hvad der egentlig er sket med de pågældende mennesker. Altså, er de i beskæftigelse, når det her lovforslag vedtages og mulighederne kommer til stede? Er der begået kriminalitet? Vi har jo desværre set, at der kom for mange med, kan man sige. Man var lidt for hurtig med at sende flyene af sted, først via Islamabad og efterfølgende til Danmark. Der kom for mange med, der kom nogle med det fly, der ikke burde være kommet med.

Så vi kommer som sagt til under udvalgsbehandlingen at spørge mere ind til det her med beskæftigelsesgrad og kriminalitetsgrad, og hvad der er regeringens mål med forslaget. For det er vigtigt for os i Danmarksdemokraterne, at de personer, man inviterer hertil, selvfølgelig kommer i beskæftigelse, og at de holder sig fri af kriminalitet. Det er vel ikke for meget forlangt, at når man generøst fra dansk side inviterer mennesker til Danmark via lovgivning, så indordner de sig selvfølgelig under de regler og de love, der er i Danmark, og holder sig fri af kriminalitet.

Kl. 14:46

Den fg. formand (Hans Kristian Skibby):

Tak. Der er enkelte spørgsmål. Fru Pia Kjærsgaard, Dansk Folkeparti. Værsgo.

Kl. 14:46

Pia Kjærsgaard (DF):

Jeg synes, at jeg har hørt før, at forslag, som danmarksdemokrater ikke tidligere var særlig interesseret i som DF'ere, har de nu en meget gyngende holdning til og vil stille en masse spørgsmål til i udvalget. Det er selvfølgelig fint. Det er det, vi skal. Men jeg tror, at man må have en fornemmelse af, om man vil stemme for eller imod det her forslag i sidste ende. Det kunne jeg da godt tænke mig en uddybning af fra ordføreren. Jeg tror, at man har taget stilling – det er ligesom min opfattelse – men at man forsøger at holde den lidt svævende, fordi man nok har ændret lidt opfattelse, fordi man har tilsluttet sig et andet parti, der ikke har den samme stramme holdning til udlændingeloven, som Dansk Folkeparti har. Så jeg vil egentlig bare høre, hvor hr. Peter Skaarup og Danmarksdemokraterne nu står – det er jo ikke så svært – i forhold til sidste gang.

Kl. 14:47

Den fg. formand (Hans Kristian Skibby):

Så er det ordføreren. Værsgo.

Kl. 14:47

Peter Skaarup (DD):

Jeg synes jo, det er vigtigt, at vi gør arbejdet grundigt under sådan en udvalgsbehandling. Og jeg hører også, at fru Pia Kjærsgaard er enig i, at det skal vi gøre. Der er nogle ting, som er relevante ved den her lov, og som ikke er, som dem, der gennemførte loven, havde regnet med. Som jeg nævnte, kom der flere med, end man ville have med oprindelig. Der har også været nogle grimme sager om kriminalitet begået af nogle af de personer, der kom med. Så det er noget, vi vil fordybe os mere i. Over for det står jo, at der ikke er nogen udsigt til, at forholdene bliver bedre i Afghanistan, og at der kan være trusler imod folk, der har hjulpet danske soldater, som var i Afghanistan, altså tolke. Så det er de afvejninger, vi er nødt til at foretage. Der kan man sige, at hvis vi seriøst skal gøre det, skal vi ikke på forhånd sige, at det er fuldstændig sikkert som amen i kirken, at vi kommer til at sige ja eller nej til det her forslag.

Kl. 14:48

Den fg. formand (Hans Kristian Skibby):

Så er det spørgeren for sin anden korte bemærkning. Værsgo.

Kl. 14:48

Pia Kjærsgaard (DF):

Tingene har unægtelig ændret sig. Det vil sige, at hr. Peter Skaarup dengang i Dansk Folkeparti ikke var særlig grundig, men at man nu er blevet mere grundig, og at man regner med, at dem, der er her nu, begår mindre kriminalitet, end de har gjort før. Altså, jeg må indrømme, at jeg ikke helt forstår, at man ikke bare kan gøre, som man egentlig havde en klar opfattelse af tidligere. Men der har man nu ændret sig og siger: Okay, vi gør tingene lidt mere grundigt, og det gør vi igen om 2 år og om 2 år. Det er jo nok der, vi lander. Jeg synes, det er en holdningsændring, som jeg faktisk er ærgerlig over. Vi burde jo fortsat være enige. Det var vi før; det er vi ikke længere.

Kl. 14:49

Den fg. formand (Hans Kristian Skibby):

Så er det ordføreren. Værsgo.

Kl. 14:49

Peter Skaarup (DD):

Mange tak. Det står jo fru Pia Kjærsgaard fuldstændig frit for at være ærgerlig eller det modsatte eller give udtryk for, hvordan man har det med ting og sager. Men det, vi står med her, er jo et lovforslag, hvor vi nu er noget klogere, end vi var, dengang vi behandlede lovforslaget. For vi har nemlig haft de pågældende mennesker i Danmark i en periode. Og derfor har vi mulighed for at se, om det er sådan nogle, der opfører sig ordentligt, og om der er udsigt til, at man vil bidrage via ens ophold i Danmark osv. osv. Når vi så samtidig kan se, at man i Afghanistan ikke har fået fredeligere forhold, tværtimod, er der forskellige ting, der kommer til at spille ind over for det her. Og det synes jeg jo egentlig er det saglige synspunkt.

Kl. 14:50

Den fg. formand (Hans Kristian Skibby):

Tak. Jeg skal minde ordføreren om, at man skal overholde taletiden. Det er en hel fornøjelse at sige det til sin egen gruppeformand.

Der er ikke flere spørgsmål til Danmarksdemokraterne. Vi siger tak til ordføreren. Den næste ordfører er hr. Steffen Larsen fra Liberal Alliance. Værsgo.

Kl. 14:50

(Ordfører)

Steffen Larsen (LA):

Mange tak, hr. formand. De første opholdstilladelser efter lov om midlertidig opholdstilladelse til personer, der i Afghanistan har bistået danske myndigheder m.v., altså særloven, udløber i slutningen af 2023. I Afghanistan er Taleban fortsat ved magten, ærgerligt nok, og der synes ikke umiddelbart at være udsigt til, at dette vil ændre sig i den nærmeste fremtid. Det er fortsat vores opfattelse, at Danmark har et ansvar over for de personer, som i Afghanistan har bistået danske myndigheder m.v. Det er på den baggrund vores opfattelse, at særloven bør forlænges, så særlig personer, der har en opholdstilladelse efter særloven, fortsat har mulighed for at indgå aktivt i det danske samfund frem for at blive henvist til eksempelvis at opholde sig på et udrejsecenter.

I Liberal Alliance støtter vi således forslaget, og jeg skal også hilse fra Konservatives ordfører og sige, at de også støtter forslaget.

Kl. 14:51

Den fg. formand (Hans Kristian Skibby):

Vi siger tak til ordføreren for Liberal Alliance. Den næste ordfører på talerstolen er fru Rosa Lund fra Enhedslisten. Værsgo.

Kl. 14:52

(Ordfører)

Rosa Lund (EL):

Jeg beklager, at det tog lidt tid, formand. Jeg havde ikke lige spottet, at den konservative ordfører ikke var her.

Jeg vil godt starte med at sige, at Enhedslisten kan støtte en forlængelse af Afghanistansærloven. Vi siger altså ja tak til det her lovforslag. Når det er sagt, vil jeg tilføje, at det er trist, at det er nødvendigt med en særlov for at beskytte de mennesker, der har sat livet på spil i Afghanistan for at tjene danske interesser. De burde have en god og varig beskyttelse i vores almindelige asyllovgivning, til dels fordi de har gjort en indsats for at understøtte de danske udsendte i Afghanistan, men først og fremmest fordi de har et åbenlyst beskyttelsesbehov mod Talebanregimet. Desværre er vores alt for restriktive udlændingelov ikke indrettet, så den i tilstrækkeligt omfang beskytter målgruppen for Afghanistansærloven. Danmark er desværre et af de lande, der har vist størst utaknemlighed over for de afghanere, der har understøttet de udsendte i Afghanistan. Det har helt naturligt ført til, at en del afghanere, der blev evakueret til Danmark i dagene omkring sammenbruddet i august 2021, er rejst videre til andre vestlige lande, der er bedre i stand til at hjælpe dem og efterspørger deres arbejdskraft. Det siger sig selv, at det er de mest ressourcestærke i gruppen, der har haft den mulighed.

Såkaldt midlertidighed har de seneste 8-9 år været et mantra i den danske flygtningedebat. Tidligere havde det politiske flertal en realistisk opfattelse af det forhold, at krige ikke slutter, og at diktaturer sjældent falder fra den ene dag til den anden. Desværre består krige og undertrykkende regimer for det meste så længe, at flygtningene når at uddanne sig, få et arbejde, få børn og lære sproget i deres nye land. At der sådan, vupti, skabes gode forudsætninger for, at flygtningene kan vende hjem og genopbygge hjemlandet inden for en kortere periode, hører altså til sjældenhederne. At påstå, at det er reglen, er illusionsmageri, men desværre har højrefløjen og Socialdemokratiet besluttet sig for at klynge sig til den illusion af ideologiske årsager. I virkelighedens verden bliver flygtninge længere, måske resten af livet, uanset hvor dårligt man taler om dem eller behandler dem, for alternativet er at vende hjem til krig og livsfare. I høringssvarene kan vi også læse, at afghanere, der mener sig omfattet af loven, jævnligt henvender sig til Dansk Flygtningehjælp, uden at de har mulighed for at blive evakueret. Og Refugees Welcome gør i høringssvarene opmærksom på, at de tidligere danskansatte afghanere kan have familiemedlemmer, som har været så heldige at blive evakueret sammen med dem i 2021, og andre, som af logiske årsager er blevet tilbage, og som nu ikke kan komme ud af Afghanistan, selv om de også er medlemmer af den samme nære familie.

Et særligt problem er mulighederne for at få permanent opholdstilladelse. Den tid, som en afghaner tilbringer i Danmark med opholdstilladelse efter særloven, tæller ikke med ved en eventuel senere udregning af, om man skal have permanent ophold. Det mener vi det burde. I praksis er det jo ikke sikkert, at opholdet i sidste ende forbliver midlertidigt her i Danmark. Jeg ser i hvert fald ingen tegn på, at Talebanstyret i Kabul mister magten, selv om jeg ønsker det, og at de afghanere, som hjalp de danske styrker, trygt kan rejse hjem. Derfor vil vi i Enhedslisten bede ministeren om lovteknisk bistand til at udarbejde et ændringsforslag til lovforslaget, så ophold under opholdstilladelser efter afghanersærloven tæller med som optjening, når man søger om permanent ophold. Det burde jo være noget, vi bare kunne sige ja tak til.

Men når det er sagt, vil jeg sige, at vi støtter lovforslaget. Tak.

Kl. 14:56

Den fg. formand (Hans Kristian Skibby):

Vi siger tak til fru Rosa Lund fra Enhedslisten. Der er ikke spørgere til ordføreren. Den næste på talerstolen er fru Zenia Stampe fra Radikale Venstre.

Kl. 14:56

(Ordfører)

Zenia Stampe (RV):

Tak for det. Jeg kan også meddele vores støtte til en forlængelse af særloven for afghanerne. Men vi er jo i en lidt besynderlig situation, hvor vi startede med at lave en særlov, der, kan man sige, egentlig gav de her afghanske tolke m.v. en bedre behandling, end vi normalt giver asylansøgere, hvorimod de nu står i en situation, hvor de er dårligere stillet, end hvis de var kommet på almindelige asylvilkår. Og det er en, hvad kan man sige, retsstilling, som vi synes er uhensigtsmæssig, og som vi godt kunne tænke os at bruge de næste 2 år på at arbejde på, for det kan jo ikke passe, at de ligefrem skal være dårligere stillet end folk, der var kommet hertil på almindeligt asylgrundlag. Så vi siger ja til at forlænge loven, men håber også – og det var også sådan, jeg hørte ministeren – at der er en målsætning om, at vi kan få de her 140 mennesker, som det vist handler om, over på ordinære ordninger. Der var tale om en helt særlig situation, hvor vi havde brug for at handle hurtigt, for at evakuere og give beskyttelse til de her tidligere medarbejdere, men nu er vi også et sted, hvor de gerne skulle ind og være her på de vilkår, vi tilbyder andre – vilkår, som jo nu er endt med at være bedre. Det havde været bedre, hvis de var her på almindeligt asylgrundlag i stedet for på den her særlov, og det synes jeg egentlig ikke rigtig de eller vi kan være tjent med, da de jo har løst en helt særlig opgave for Danmark. Med de ord kan vi støtte loven.

Kl. 14:58

Den fg. formand (Hans Kristian Skibby):

Vi siger tak til fru Zenia Stampe, Radikale Venstre. Den næste ordfører er fru Pia Kjærsgaard fra Dansk Folkeparti.

Kl. 14:58

(Ordfører)

Pia Kjærsgaard (DF):

Tak for det. Jeg kan jo godt se, at endemålet på det her er, at partier fra Enhedslisten over til Danmarksdemokraterne støtter det her forslag, og det beklager jeg. Jeg regner med Nye Borgerlige, som kommer efter mig; meget skulle gå galt, hvis ikke der vil være samme opfattelse der som hos Dansk Folkeparti, og vi kan ikke støtte det her forslag.

For 2 år siden behandlede vi, hvad jeg vil kalde den første af de sikkert mange kommende afghanersærlove, som skulle give nogle afghanere midlertidigt ophold her i Danmark. Men lad os nu være ærlige: Regeringen lemper igen udlændingepolitikken og sørger her for varigt ophold for en række afghanere, for vi kan lige så godt se i øjnene, at de her mennesker aldrig nogen sinde kommer til at tage hjem. Og Danmark er jo et land, som vi ved flyder med honning, som man selvfølgelig ikke kan takke nej til, hvis man kommer hertil fra f.eks. Afghanistan. Danske styrker var sammen med vores allierede i Afghanistan i 20 år, og vi havde dårligt forladt stedet, før talebanere kom kravlende op af jordhulerne og bankede landet flere hundrede år tilbage. Og nu vil man altså have endnu en 2-årig særlov vedtaget, altså en forlængelse af afghanernes ophold her i Danmark. Og ikke nok med det, regeringen vil nu ligeledes have, at disse afghanere skal ud i samfundet og være såkaldt aktive i det danske samfund, som det fremgår af lovforslaget.

Så må jeg lige spørge om noget: Tror regeringen virkelig på, at der om 2 år er så fantastisk i Afghanistan, at en ny særlov ikke skal vedtages endnu en gang for en ny 2-årig periode, som kan forlænges igen og igen og igen? Afghanistan kommer efter vores danske opfattelse og forståelse aldrig til at være et fredeligt sted. Så hvorfor ikke bare melde rent ud lige fra Enhedslisten til Danmarksdemokraterne: Disse personer skal og kommer til for tid og evighed at blive i Danmark? Afghanistan er jo Afghanistan og dermed et land umådelig langt væk fra Danmark, og her menes ikke kun geografisk, men også kulturelt og religiøst. Og i og med at regeringen nu foruden forlængelsen vil lade dem blive her 2 år mere, skal de også ud i det danske samfund, og hvad sker der så senere? De bliver her altid, fordi deres tilknytning til Danmark kommer til at blive større end til hjemlandet. Disse børn kommer til at opvokse her, og vupti, lige pludselig har man ret efter dansk og international lovgivning til at blive her.

Jeg må bare sige, at det desværre er en gentagelse af historien og utallige regeringer før dennes fejlslagne udlændingepolitik, hvor man i stedet for at føre den stramme udlændingepolitik, man bryster sig af og går ind for, lemper og sikrer ophold for mennesker, som ikke skulle være kommet her til landet, men som aldrig kommer til at tage hjem. Og det allermest ulykkelige er, at de aldrig kommer til at lade sig integrere i det danske samfund. Det er ulykkeligt både for dem selv og for Danmark. Dansk Folkeparti støtter ikke forslaget.

Kl. 15:01

Den fg. formand (Hans Kristian Skibby):

Vi siger tak til ordføreren for Dansk Folkeparti. Den næste ordfører er fru Helene Liliendahl Brydensholt fra Alternativet. Værsgo.

Kl. 15:01

(Ordfører)

Helene Liliendahl Brydensholt (ALT):

Mange tak. Situationen i Afghanistan er væsentlig forværret, siden særloven blev vedtaget i 2021. Særloven blev vedtaget for at sikre, at personer, der har bistået de danske myndigheder i Afghanistan, har mulighed for at få midlertidig opholdstilladelse i Danmark. Desværre er situationen eskaleret voldsomt i Afghanistan. Afghanistan vurderes til at være verdens farligste land for kvinder, og dette er også en fundamental grund til, at anerkendelsesprocenten steget fra 3 pct. i 2021 til næsten 100 pct. i 2023 i forhold til at få asyl i Danmark.

Disse personer har nu været i Danmark i snart 2 år, og situationen i Afghanistan ser desværre ikke ud til at være midlertidig. Vi skal derfor sikre afghaneres retssikkerhed og beskyttelse. Dette opnås efter Alternativets vurdering ikke med en særlov på sigt. Dette opnås ved at få konventionsstatus efter udlændingelovens § 7, stk. 1 eller 2. I Alternativet så vi derfor hellere, at de resterende personer, der har fået midlertidigt ophold efter særloven, men ikke har fået meddelt opholdstilladelse eller asyl endnu, skal vejledes til, hvordan de kan søge om beskyttelsesstatus frem for at søge om midlertidig opholdstilladelse efter særloven. Derved mindskes usikkerheden og midlertidigheden, samtidig med at deres sikkerhed øges.

Sluttelig mener vi i Alternativet ligesom Enhedslisten, at den tid, afghanere har boet her i Danmark med opholdstilladelse under særloven, bør inkluderes i regnskabet for opnåelse af permanent ophold, og vi søger derfor ligeledes om lovteknisk hjælp fra ministeriet til at lave et forslag om det.

Og så har jeg et spørgsmål til ministeren, som jeg håber at ministeren måske vil være venlig at svare på i forlængelse af sin tale, og ellers skal jeg nok sende det over skriftligt. Det var lidt det samme spørgsmål, som jeg stillede ordføreren fra Socialdemokratiet, netop om man fra regeringens side vil lave nogle tiltag for at prøve at række ud til de her, hvad jeg forstår er 137 mennesker, og gøre dem opmærksom på, at deres opholdstilladelse under særloven er ved at udløbe, og at de aktivt skal søge om forlængelse og efter min bedste overbevisning burde søge almindelig asyl, og om man fra regeringens side vil finde ud af, hvilke myndigheder der kan gøre det, og også sørge for, at de gør det, så vi sikrer de her personers sikkerhed. Tak.

Kl. 15:04

Den fg. formand (Hans Kristian Skibby):

Tak. Så bliver det spændende, om ministeren kommer ind på det i besvarelsen. Der er i hvert fald ikke nogen, der har ønsket spørgsmål til ordføreren fra Alternativet, så vi siger tak. Og den næste ordfører er hr. Kim Edberg Andersen fra Nye Borgerlige.

Kl. 15:04

(Ordfører)

Kim Edberg Andersen (NB):

Tak for det, formand. Jeg synes, det er diskriminerende, at jeg altid skal hæve bordet heroppe. Nå, vi sætter nu et plaster på et plaster. Efter næsten 2  år går det op for os, at hovsa, den lov løber ud, og der er ikke nogen af os, der ikke har set nyhederne, så det kan ikke komme helt bag på os, at der ikke er blevet fred og ro i Afghanistan. Så hvad gør man så? Så laver man en særlov mere. Jeg er fuldstændig enig med fru Pia Kjærsgaard i, at det bliver særlov på særlov, og så bliver det permanent ophold, og det er så, hvad det er.

Selvfølgelig har vi i Danmark en forpligtelse til at hjælpe mennesker, der er kommet i fare, fordi de har hjulpet Danmark. Det er uden for diskussion; selvfølgelig har vi det. Men vi bliver altså også nødt til at kigge på den persongruppe, der er kommet hertil, for jeg er ikke sådan udpræget sikker på, at alle dem, der har været her, har været tolke, for så ville det jo nærmest være, som om vi havde haft en tolk pr. tiende mand, vi har haft hernede, og det er alligevel meget. Og når vi har haft så mange tolke, kunne man jo godt tænkt sig, at der var nogle enkelte, der ikke skulle være her. Det var dejligt, at Danmarksdemokraterne kom ind på det i udvalgsarbejdet og lige ville spørge ind til det.

For har vi fået nogle mennesker hertil, som ikke skal være her, er jeg egentlig ligeglad med, om man kommer fra Afghanistan, eller hvor man ellers kommer fra – for så skal man ikke være her; så skal man hjem. Det er trist, at ens hjem er, som det er, men så må man søge til Danmark på nøjagtig samme vilkår, som gælder for alle de andre mennesker i verden, der har behov for eller lyst til at komme til Danmark. For der er mennesker imellem, som nok ikke helt har kunnet være her på grund af særloven. Og der er også faldet afgørelser om, at der er folk, der har søgt ind med henvisning til, at der muligvis gik rygter om, at de var spioner i Kabul osv. Det var ikke helt nok til at kunne være her, men de er så ikke røget hjem, for nu havde vi sat dem på flyet. Det gik en lille smule stærkt, og alle havde jo travlt med at stå og fortælle, hvor meget vi skulle passe på de her mennesker, der havde hjulpet os. Der blev begået fejl, og dem skal vi selvfølgelig rette op på, og det er jo, som det er.

Så er der også en anden ting, jeg er bekymret for. For hvad angår det her med at lave særlove, synes jeg, at særlove er et misfoster, og det er nok derfor, at det er der, jeg starter. Vi kunne have lavet en permanent lov, og så kunne vi have delt Folketinget og have fået et flertal eller et eller andet, men en lov eller en regel er nu helt generelt set bedre end en særlov. For det, der er problemet med særloven, er jo det, som vi i hvert fald har set et enkelt eksempel på, nemlig et menneske, som kom herop på den her særlov, og som opførte sig mindre pænt, og som ret beset skulle tages i nakken og sendes af sted igen. Men det gør vi ikke.

Der bliver jeg bare nødt til at sige, at i Nye Borgerlige har vi det sådan, at uanset om du har hjulpet danske tropper i krig, så skal du, når du kommer til Danmark, opføre dig ordentligt. Du skal integrere dig, du skal forsørge dig selv, og ellers skal du ud af vagten. Og så er jeg egentlig ligeglad med, om du har været tolk og ikke har lyst til det, for det skal ikke være en billet ind i det forjættede land, som så, hvis du så ikke kan opføre dig ordentligt, når du kommer hertil, sikrer, at du får lov til at blive her.

Jeg ved godt, at nu ryger alle konventionspartierne ned af stolen, når jeg siger det, men det er jo, fordi I ved, at I lige om lidt kan gemme jer bag EU-konventionen og sige: Det kan vi ikke, og det er også synd for dem. Men det er jo sådan, at når vi laver de her ting herinde og får mennesker hertil, så har det konsekvenser, og der er Nye Borgerlige heldigvis meget, meget pragmatiske, sådan at de mennesker, der kommer hertil og så efterfølgende viser sig ikke at være til gavn for eller at være direkte til skade for landet, jo skal ud af landet igen.

I Nye Borgerlige forholder vi os ret spændte på, hvad Danmarksdemokraterne finder ud af. Vi hælder mod at stemme for det her, men vi synes, det er et misfoster at lave særlove; det synes vi. Vi kan lige så nemt ende med at stemme imod, men det er bare ret tungtvejende for os, at hvis vi har bedt mennesker om at hjælpe os og vores danske soldater i udlandet, så har vi et udvidet ansvar for også at hjælpe dem. Selvfølgelig har vi det. Men vi bliver nødt til at rydde dem fra, som ikke har været i nærheden af en dansk soldat i hele perioden dernede, men som så et fragtfly fra det danske forsvar og tænkte: Det er billetten til mælk og honning, det tager jeg med. Tak.

Kl. 15:08

Den fg. formand (Hans Kristian Skibby):

Med de ord fra Nye Borgerliges ordfører er ordførerrækken afsluttet, og vi går videre til udlændinge- og integrationsministeren. Værsgo.

Kl. 15:09

Udlændinge- og integrationsministeren (Kaare Dybvad Bek):

Tak til ordførerne for modtagelsen af lovforslaget og også for den brede opbakning. Regeringen mener, at Danmark har en særlig forpligtigelse over for de udlændinge, der har bidraget til vores indsats i Afghanistan. Der er jo desværre ikke udsigt til, at der bliver ændret særlig meget i forhold til Afghanistan – Taleban, der sidder på magten. Det kommer nok ikke til at være anderledes i den nærmeste fremtid, og derfor forlænger vi særlovens gyldighedsperiode, så de udlændinge, der allerede har fået meddelt opholdstilladelse efter særloven, får mulighed for at få forlænget den til den 1. december 2025.

Lovforslaget åbner ikke for, at udlændinge på ny kan indgive ansøgning efter loven. Det er således alene udlændinge, der allerede er meddelt opholdstilladelse efter særloven, der med lovforslaget nu kan få denne forlænget. Med lovforslaget skal en ansøgning om forlængelse som det altovervejende udgangspunkt indgives senest på den dag, hvor den pågældende udlændings opholdstilladelse udløber, og ansøgninger, der indgives for sent, vil kunne tages under behandling, hvis der foreligger særlige omstændigheder. Derfor er der i lovforslaget taget højde for, at der ikke opstår uhensigtsmæssige situationer, hvor personer, der har haft opholdstilladelse efter særloven, pludselig står uden opholdstilladelse, fordi de af personlige grunde ikke har fået søgt i tide.

Modsat den nugældende ordning, hvor opholdstilladelse meddelt efter særloven udløber løbende, uafhængigt af hvornår den er meddelt, vil der med lovforslaget nu være tale om én samlet udløbsdato, og det betyder i praksis, at der vil være forskel på varigheden i forskellige opholdstilladelser, men det ændrer ikke på, at de pågældende udlændinge alle vil have opholdt sig i Danmark nogenlunde lige lang tid; netop siden evakueringen i sommeren 2021.

Udlændinge kan med opholdstilladelse efter særloven naturligvis bevare adgangen til at søge om opholdstilladelse efter udlændingelovens regler, herunder også asyl, hvis det er det, man ønsker at søge. Det ændrer lovforslaget ikke på. Det er i den forbindelse vigtigt at huske, at særloven ikke tilvejebringer en asylretlig beskyttelse. Det er et varigt opholdsgrundlag, som vi skabte for at sikre, at de udlændinge, der havde bidraget til den danske indsats i Afghanistan, og deres familier fik de bedst forudsætninger for hurtigt og effektivt at kunne fortsætte deres liv og aktivt blive en del af det danske samfund.

Så jeg vil opfordre de pågældende personer til allerede nu, selv om vi forlænger særloven, at søge et andet opholdsgrundlag. Det kunne f.eks. være asyl. Som i alle andre asylsager vil det være Udlændingestyrelsen og i sidste ende det uafhængige Flygtningenævn, der skal vurdere, om betingelserne er opfyldt. Udlændingestyrelsen har allerede i foråret 2023 vejledt udlændinge med opholdstilladelse efter særloven om vigtigheden af at indgive en ansøgning om opholdstilladelse på andet grundlag end udløbet af opholdstilladelsen efter særloven. Det er altså noget – det blev der også spurgt til af den konservative ordfører – som vi allerede har været i gang med cirka et halvt års tid. Og der er endvidere i forlængelse af fremsættelsen af dette lovforslag igangsat en vejledning til de omfattede udlændinge om muligheden for at indgive ansøgning om forlængelse af særloven.

Så jeg synes, vi alt i alt gør et rimeligt stykke arbejde for også at informere dem, som ikke nu her måtte have søgt et selvstændigt opholdsgrundlag, om de regler, der gælder, også i forbindelse med den her lov. Tak for ordet.

Kl. 15:12

Den fg. formand (Hans Kristian Skibby):

Vi siger tak til udlændinge- og integrationsministeren. Der er ingen spørgsmål til ministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Udlændinge- og Integrationsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

10) 1. behandling af lovforslag nr. L 48:

Forslag til lov om ændring af lov om valg til Folketinget og forskellige andre love og om ophævelse af lov om midlertidig videreførelse af rettigheder efter lov om kommunale og regionale valg og lov om valg af danske medlemmer til Europa-Parlamentet i forbindelse med Det Forenede Kongeriges udtræden af Den Europæiske Union. (Modernisering af rammerne for valg og lokaldemokrati m.v.).

Af indenrigs- og sundhedsministeren (Sophie Løhde).

(Fremsættelse 05.10.2023).

Kl. 15:12

Forhandling

Den fg. formand (Hans Kristian Skibby):

Forhandlingen er åbnet. Den første ordfører er fra Socialdemokraterne, og vi giver ordet til fru Birgitte Vind. Værsgo.

Kl. 15:13

(Ordfører)

Birgitte Vind (S):

Tak for det. Tak for ordet. Noget af det fineste, vi har i Danmark, er vores demokrati, vores lokaldemokrati. Jeg har selv haft den fornøjelse at være valgt til Vejle Byråd og repræsentere de lokale vælgere i mit område, og det er en styrke, at vi har et stærkt lokalt demokrati. Vi danskere kan nogle gange godt tage demokratiet for givet, men kun hvis vi passer og plejer demokratiet og løbende tilpasser de fælles spilleregler, vil vi have et levende og bæredygtigt demokrati, og dette lovforslag er et udtryk for, at vi retter op på nogle ting, justerer nogle ting.

F.eks. retter vi med dette lovforslag op på den skævhed, at mere end 4.600, der flytter i ugerne op til regional- og kommunalvalg, ikke kan stemme. Med forslaget i dag retter vi op på det, så man enten vil kunne stemme i sin gamle kommune eller i sin nye kommune.

Vi sikrer en mere retfærdig mulighed for at stille op til regionalvalg. I dag kræves der er det samme antal stillere, uanset hvor befolkningsmæssigt stor en region man tilhører, men med bifaldelse fra regionerne selv vil vi med dette lovforslag indføre en trappemodel, så der kræves flere stillere i regioner med flere vælger.

Med det her lovforslag giver vi også mulighed for, at ansatte i kommuner på institutionerne kan tage imod brevstemmer i vælgernes eget hjem i visse boliger og boformer, og det er rigtig, rigtig godt, fordi vi ved, at vi på nogle af vores specialinstitutioner med borgere med særlige behov kan være udfordret af at afvikle valgene og brevstemme i god ro og orden. Så det her lovforslag vil betyde, at kommunen kan tilbyde borgerne flere muligheder for at brevstemme, samtidig med at vi rent faktisk også giver dem større sikkerhed for, at det formelle overholdes.

Lovforslaget, som fremsættes her, har rigtig mange fine delelementer. Brevstemmeperioden udvides fra at træde i kraft, når valget udskrives, modsat i dag, hvor man kan brevstemme, når der er 21 dage til valget. Der foreslås en forenkling af stemmesedlerne generelt og en lempelse af reglerne om bedømmelse, så flere stemmer bliver gyldige.

I en lidt anden boldgade vil dette lovforslag give indenrigs- og sundhedsministeren mulighed for at fastsætte regler om, at danske myndigheder kan bistå Ukraine med at afholde valg og folkeafstemninger i Danmark, og det sidste synes jeg er en rigtig, rigtig fin ting, som vi godt må glædes over her. Det er et bidrag til fred i verden. Rusland kæmper for at ødelægge demokratiet i Ukraine, og med det her lovforslag kan vi bakke op om, at Ukraine fremadrettet vil kunne afholde demokratiske valg for borgerne, der er her i landet, når Ukraine selv beder om det.

Der er også et punkt i lovforslaget, som vil komme til at give en smule debat, tænker jeg. Det handler bl.a. om, at man i kommuner og regioner vil lægge op til, at man selv ville kunne vælge, om man kan få udbetalt et fast vederlag eller modtage erstatning for dokumenteret tabt arbejdsfortjeneste. Det er jo en ordning, der i dag betyder rigtig meget bureaukrati. Der har været en ekstra høringsrunde, og med det her lovforslag foreslår vi så, at kommunerne selv kan bestemme, hvorvidt man skal arbejde med tabt arbejdsfortjeneste.

Alt i alt betyder det her lovforslag en styrkelse af de demokratiske processer, men også forenklinger, f.eks. at afskaffe numre på stemmesedlerne ved partiopstilling til kommunal- og regionalvalg; muligheden for at afskaffe forpligtelsen til at indrykke valgannoncer i dagblade; give kommunal- og regionsbestyrelser mulighed for i særlige tilfælde at afholde virtuelle møder; afskaffe listeforbund ved kommunal- og regionalvalg, da ordningen faktisk ikke længere benyttes. Og sådan er der mange, mange fine små justeringer.

At justere reglerne for de demokratiske valg giver altid en god anledning til at diskutere demokratiet, og jeg er faktisk rigtig glad for og stolt over, at vi kan fremsætte så omfangsrigt et lovforslag med så mange gode delelementer, som jo er fremkommet på baggrund af debatter både i regioner og kommuner, i Udvalget til Valgs Prøvelse, men også de eksterne valgobservatører, der har besøgt Danmark.

Så jeg glæder mig til at debattere lovforslaget her, men også i udvalget, når vi kommer så langt. Tak for ordet.

Jeg skulle for øvrigt hilse fra Radikale Venstre og sige, at de kan støtte lovforslaget. Tak.

Kl. 15:17

Den fg. formand (Hans Kristian Skibby):

Tak. Der er spørgsmål til ordføreren. Hr. Kim Edberg Andersen, Nye Borgerlige. Værsgo.

Kl. 15:17

Kim Edberg Andersen (NB):

Tak for det. Langt hen ad vejen er jeg enig med ordføreren. Vi skal være på, og demokratiet er vigtigt. Så er der alligevel den her ene ting, hvor jeg bliver noget bekymret, og det er det her med, at kommuner og regioner selv skal kunne vælge, om det skal være vederlag eller tabt arbejdsfortjeneste. Jeg har siddet i både kommuner og regioner, og jeg har spurgt begge steder, og det er altså ikke, fordi de svar, jeg får derfra, er, at det er sådan et synderlig stort problem, så argumentationen forstår jeg ikke. Men det kan være et problem den anden vej for den enkelte, for det er jo fritidsbeskæftigelse, men typisk bliver det altså lagt om formiddagen, sådan at dem, der er fuldtidsansatte, ikke bliver belemret, men hvorimod dem, der er folkevalgte, i hvert fald skal sørge for at tage fri fra arbejde, og så begynder vi at pille ved noget, hvor det kan være noget med økonomien.

Det, jeg ikke ønsker, er, at vi gør det mindre attraktivt for folk at deltage i demokratiet, fordi det lige pludselig får en hårdere økonomisk konsekvens, end det burde have. Jeg har været begge steder, og guderne skal vide, at det ikke er timelønnen, man får meget ud af i forvejen. Så det kan jeg være stærkt bekymret for.

Hvorfor er det, at ordførerens parti mener, det er en god idé, at kommuner og regioner selv sætter de her regler? Hvorfor beholder vi dem ikke bare, som de allerede er?

Kl. 15:19

Den fg. formand (Hans Kristian Skibby):

Så er det ordføreren.

Kl. 15:19

Birgitte Vind (S):

Tak. Jamen altså, der har jo også været udtrykt et ønske om, at vi skulle se på det her, for det er meget bureaukratisk, og det er det også for den enkelte valgte. Det tager utrolig meget tid for den enkelte og for kommunerne, og derfor kan det være en rigtig, rigtig god idé, at vi siger til kommunerne: Hvad synes I det skal være?

Jeg forstår godt ordførerens argumenter, men det er jo ligefrem et ønske fra kommunerne og regionerne selv, at vi ser på det her, og jeg tror faktisk, at vi har landet det rigtig, rigtig godt. Det vil jo være sådan, at det her vil blive meldt ud i god tid før et valg, så man, når man stiller op, ved, under hvilke forudsætninger man stiller op. Man bliver jo ikke millionær og meget rig af at sidde i en kommunalbestyrelse eller et regionsråd, så det er jo ikke pengene, der styrer værket. Det er jo en kompensation, man får, lige meget hvad.

Kl. 15:20

Den fg. formand (Hans Kristian Skibby):

Så er det spørgeren for sit andet spørgsmål. Værsgo.

Kl. 15:20

Kim Edberg Andersen (NB):

Men det er hverken kommunen eller regionen, der stiller op til valg. Det er et menneske, som skal have smør på brødet derhjemme. Det, jeg er bekymret for, er, at vi gør det her mindre attraktivt. Guderne skal vide, at det ikke er meget attraktivt i forvejen for rigtig mange mennesker at stille op til de her valg, og nu smider man så økonomien oveni. Det er jo ikke den enkelte, der får valget. Det er jo institutionen, der ligesom skal vælge, hvad den synes. Jeg har selv været på begge ordninger, og så er det heller ikke mere bureaukratisk. Det kan også være, at det er, fordi jeg som nordjyde er sikker på, at jeg nok skal få skrevet tingene ned, så jeg får de penge, jeg nu engang skal have. Men virkeligheden og det, jeg synes, er, at det er et spørgsmål om, at vi risikerer at skræmme nogle væk, og det synes jeg virkelig ikke vi har behov for, hverken i lokal- eller regionalpolitik. Der er vi så uenige, og det accepterer jeg fuldt ud.

Kl. 15:21

Den fg. formand (Hans Kristian Skibby):

Så er det ordføreren.

Kl. 15:21

Birgitte Vind (S):

Tak. Jeg har ret stor tillid til, at man i kommunerne og regionerne kan tage de her samtaler med hinanden og finde ud af, hvad der virker for dem. Jeg tænker, at der i ethvert byråd i dag sidder nogen, som får udbetalt godtgørelse for tabt arbejdsfortjeneste, så man har jo en enorm viden derude om, hvordan det her fungerer, og man har faktisk et oplyst grundlag at træffe den her beslutning på. Jeg er ganske tryg ved, at kommunerne kan træffe den her beslutning.

Kl. 15:21

Den fg. formand (Hans Kristian Skibby):

Tak. Der er ikke flere spørgsmål til Socialdemokraternes ordfører. Vi går videre i rækken af ordførere, og den næste er fru Heidi Bank fra Venstre, og så må man godt byde velkommen, vi er jo begge valgt i Østjylland. Velkommen til.

Kl. 15:21

(Ordfører)

Heidi Bank (V):

Tak for det. Demokrati er ikke en stationær størrelse. Derfor er det naturligt, at vi med mellemrum må justere, modernisere og gerne også, som tilfældet er med nærværende lovforslag, forenkle nogle af de regler, der ligger til grund for det store arbejde, der pågår lokalt og nationalt. Jeg har selv deltaget aktivt som valgstyrerformand, når der er blevet afholdt valg. Valgdagen er og bliver en festdag, at være på et valgsted med kommunalt ansatte og frivillige tilforordnede er noget helt særligt, at opleve, hvor stor en indsats, der bliver lagt i, at afgivelse og optælling af hver eneste stemme skal være i orden. Der er rent ud sagt rigtig mange, der gør sig stor umage for, at valghandlingen går fair til, på tværs af politisk ståsted. Det er virkelig fint, og det er noget, vi skal passe på.

Ændringerne i nærværende lovforslag spænder som nævnt fra justeringer til en modernisering, men også til at varetage nogle behov, der kan komme. Det gør sig bl.a. gældende med en hjælpende hånd til Ukraines demokrati til afholdelse af valg. For vi kan hjælpe med mere end våben, vi kan hjælpe med demokrati, og det åbnes der for, noget, som Ukraine har efterspurgt.

Derudover skabes der forbedringer på en række områder: en bevarelse af valgretten ved flytning, så flere bevarer muligheden for at stemme, selv om de står midt i en flytning fra én kommune til en anden, ændring af krav til stillerunderskrifter, forenkling af opstillingsregler, forenkling af brevstemmeproceduren, lempelse i bedømmelse af stemmesedler, afskaffelse af valgannoncer i landets dagblade og mulighed for, at kommunerne og regionerne i særlige tilfælde kan afholde møder virtuelt, for bare at nævne nogle af de fornuftige elementer, der indgår i lovforslaget.

Venstre støtter med de bemærkninger lovforslaget. Tak for ordet.

Kl. 15:23

Den fg. formand (Hans Kristian Skibby):

Tak til ordføreren. Der er ikke nogen spørgere. Den næste ordfører på talerstolen er hr. Mike Villa Fonseca fra Moderaterne. Værsgo.

Kl. 15:23

(Ordfører)

Mike Villa Fonseca (M):

Tak for ordet, formand. I dag behandler vi et lovforslag, som har til formål at styrke vores demokratiske processer og forbedre rammerne for valg, også i lokaldemokratiet i Danmark. I Danmark har vi heldigvis en rigtig stor og bred enighed om, at demokratiet er en vigtig værdi for vores samfund. Måske har vi endda et af verdens bedste demokratier, og det synes jeg vi skal være glade for. Derfor skal vi også hele tiden udvikle vores demokratiske processer, hvis der er noget ved dem, som ikke lever op til den virkelighed, som vi lever under. Derfor gør vi det med dette lovforslag, at vi udvikler og forbedrer dem. For Moderaterne og for mig er det vigtigt, at regler bliver forenklet, særlig hvis de er for rigide eller besværlige for borgerne.

Lovforslaget indeholder mange, mange elementer, det er et ordentligt lovforslag den her gang, og alt sammen med forbedringer for at sikre fremtidens processer under valg. Det synes jeg er godt. F.eks. ønsker vi at give de vælgere, som flytter fra én kommune til en ny kommune i den sidste uge før et kommunal- eller et regionsvalg, mulighed for at bevare deres valgret i den kommune, de flytter fra. For nye kandidatlister til regionsvalg ændrer vi kravene, så det bedre afspejler vælgertallet i den enkelte region. Lovforslaget indeholder som sagt foruden forenklinger af regler også ændringer, som skal sørge for en bedre proces, særlig under valg. F.eks. skal man i fremtiden også kunne brevstemme fra udskrivelsen af folketingsvalget, hvor det i dag, som I alle sammen godt ved, er fra den 21. dag før valgdagen. Fremover sikrer vi også, at bedømmelsen af stemmesedler og brevstemmer bliver lempet, så der er flere, der kan erklæres gyldige, så de kan tælle med i valget.

Som jeg indledningsvis også sagde, er Moderaterne bl.a. skabt på et grundlag, der hedder, at det skal være lettere at være dansker. For meget bureaukrati og mange rigide og utidige regler skal gennemtænkes bedre, og det er det, som vi gør i dag, og det kan synes at være for teknisk, hvilket det måske også er, men det er også nødvendigt, at vi fra tid til anden kigger på de regler, som vi har, og at vi regulerer dem med hensyn til, hvordan vi går til valg.

I Moderaterne støtter vi lovforslaget. Tak for ordet, formand.

Kl. 15:26

Den fg. formand (Hans Kristian Skibby):

Vi siger tak til ordføreren fra Moderaterne. Den næste ordfører er fru Theresa Berg Andersen fra Socialistisk Folkeparti. Værsgo.

Kl. 15:26

(Ordfører)

Theresa Berg Andersen (SF):

Tak for ordet. SF bakker op om lovforslag nr. 48. Der lægges op til en række fornuftige og praktiske ændringer af både valgloven og den kommunale og regionale styrelseslov. Jeg vil dog også lige kritisere regeringen lidt, fordi jeg synes, at man her blander nogle meget brede lovkomplekser som en valg- og en styrelseslov sammen i en og samme lovbehandling. Jeg mener godt, at det kan blive en uskik, at vi i nogle tilfælde svækker muligheden for det brede flertal, bl.a. fordi der er flere delelementer, man kan blive uenige om.

I forhold til valgloven synes SF, at det giver god mening, at man bl.a. forbedrer muligheden for at bevare valgretten i forbindelse med en flytning. Vi synes, det er en god idé, at man forlænger brevstemmeperioden i forbindelse med et folketingsvalg, og at man giver ansatte i kommunerne mulighed for at brevstemme i vælgernes egne hjem, så længe det eksempelvis ikke er plejepersonalet, der indhenter stemmerne hos borgerne på plejehjemmet, og vi synes, det er en god idé, at forsendelsen af brevstemmer bliver effektiviseret. Det er da en god idé. Det giver også god mening, at man lemper reglerne for godkendelse af stemmesedler, og at man giver kommunerne en bemyndigelse til at hjælpe ved de kommende valghandlinger i Ukraine. Med hensyn til at afskaffe nummereringen af lister i forbindelse med partilister synes jeg, vi endnu en gang lige skal vende den her i udvalgsbehandlingen. For der er fremlagt en række fornuftige indvendinger i forhold til vælgernes mulighed for at identificere partier, der benytter sig af partiliste i stedet for en sideordnet opstilling.

Jeg mangler dog én lille ting i det her lovforslag, nu vi er i gang med det helt store serviceeftersyn af valgloven, nemlig en introduktion af en mere retfærdig fordelingsmetode af mandater end den d'Hondtske metode. Vi ved, at den d'Hondtske metode har klare fordele, som både Venstre og Socialdemokratiet i kommunerne nyder godt af, når mandaterne skal fordeles, men vi læser også, at flere valgforskere, bl.a. en Ulrik Kjær og en Jørgen Elklit, helt konkret har peget på andre metoder, som kan give en langt mere retvisende fordeling af mandater ved f.eks. et valg. Men det er måske for meget forlangt, for det er jo de store borgmesterpartier, der lukrerer på den her metode.

I forhold til styrelsesloven er det jo en anden snak. Her synes vi også, der er rigtig fine elementer i lovforslaget. At man præciserer reglerne for afholdelse af valg ved virtuelle kommunalbestyrelsesmøder, og at man trods forslaget fra KL ikke fuldstændig fjerner muligheden for erstatning for tabt arbejdsfortjeneste, er en god idé. Det ved jeg, fordi jeg selv har siddet i byrådet, og ved, at der har været stor polemik omkring det, og det har også vist sig, at flere politikere, ikke mindst i vores regioner, er glade for den her mulighed. Samtidig er det fornuftigt, at man får strammet op på kravene til revisorerklæring, så det ikke bliver et tag selv-bord at bruge muligheden i forhold til tabt arbejdsfortjeneste. Så synes vi i SF også, det er godt, at man forbyder anbringelse af kommuner og regioners midler i alternative investeringsfonde.

Sluttelig kan jeg igen sige, at SF støtter lovforslaget. Tak for ordet.

Kl. 15:30

Den fg. formand (Hans Kristian Skibby):

Vi siger tak til ordføreren fra SF. Den næste ordfører er hr. Dennis Flydtkjær fra Danmarksdemokraterne. Værsgo.

Kl. 15:30

(Ordfører)

Dennis Flydtkjær (DD):

Tak. Demokratiet er jo en af de fineste ting, vi har i vores samfund. Det er noget, som jeg tror at alle danskere er glade for, specielt i de her år, når man kigger ud over verden. Men selv om det er noget, vi alle sammen er glade for og skal stå fast på som en af de bærende søjler i vores samfund, er det også sundt, at man nogle gange lige får justeret lidt på tingene og får det finpudset lidt, og det er i den afdeling, vi i Danmarksdemokraterne ser det her lovforslag, altså at man får finpudset en række af ting omkring vores valghandlinger og styrelsen af det.

Reelt er der jo 15 forslag i det her lovforslag, og jeg synes, at det er svært sådan at lave en god, sammenhængende tale om 15 forskellige elementer, så jeg vil egentlig bare sige, at overordnet set synes vi grundlæggende, det er nogle gode, små justeringer, som gør det lidt mere logisk. Altså, bare for at fremhæve nogle enkelte af dem kan jeg komme med nogle lavpraktiske eksempler. Når man skal indhente stillere til et regionsrådsvalg, kan der være forskel på størrelsen af regionerne, og så skal der selvfølgelig også være forskel på antallet af stillere. Så skal det blive muligt at brevstemme noget tidligere, end det er i dag, så der ikke er en skæringsdato på lige 21 dage, og flytter man mellem kommunerne kort før datoen, mister man ikke lige pludselig sin stemmeret.

Bare for at opsummere vil jeg sige, at det i det hele taget er en lang række af justeringer, som vi egentlig godt kan stå inde for. Så vi agter at støtte det her lovforslag ved tredjebehandlingen. Tak, formand.

Kl. 15:31

Den fg. formand (Hans Kristian Skibby):

Vi siger tak til ordføreren fra Danmarksdemokraterne. Der er ikke nogen spørgsmål. Vi går videre til næste ordfører. Værsgo.

Kl. 15:31

(Ordfører)

Lars-Christian Brask (LA):

Tak for ordet. Der er jo tale om mindre ændringer i valglovgivningen, som trods alt skaber bedre og forenklede rammer om et valg, og med nogle ekstra tilføjelser fra fru Theresa Berg Andersen, som vi skal diskutere i udvalget, er der da i hvert fald også lidt ekstra at tage fat på. Men i den form, det ligger i nu, støtter Liberal Alliance lovforslaget.

Kl. 15:32

Den fg. formand (Hans Kristian Skibby):

Tak. Vi siger tak til ordføreren fra Liberal Alliance. Der er ikke nogen spørgsmål. Den næste ordfører er hr. Per Larsen fra Det Konservative Folkeparti.

Kl. 15:32

(Ordfører)

Per Larsen (KF):

Tak for det, formand. Jeg står her på vegne af min udmærkede kollega Lise Bertelsen, som desværre er forhindret i at deltage i mødet i dag. Formålet med lovforslaget er at gøre rammerne for valg mere tidssvarende og at reducere og forenkle reglerne. Det er jo generelt noget, vi i Konservative er rigtig glade for, så derfor kommer vi også til at støtte forslaget.

Med ændringerne skulle det gerne gøres nemmere bl.a. at brevstemme. Stemmesedlerne skulle udseendemæssigt blive mere overskuelige, og så er der flere forskellige andre tiltag, der tilsammen vil betyde, at man undgår at misforstå afstemningsreglerne og undgår, at ens stemme i sidste ende bliver erklæret ugyldig. Med lovforslaget sigtes der mod, at endnu flere afgiver deres stemme. Det gør sig gældende nu, at flere stemmesedler bedømmes ugyldige, fordi de er for komplekse at udfylde og krydset desværre havner i den forkerte rubrik.

I lovforslaget foreslås der ligeledes ændringer i reglerne om kommunernes og regionernes styrelse, bl.a. i forhold til dokumentation, anbringelse af fondsmidler og afholdelse af møder. De enkelte kommuner og regioner kan i helt særlige tilfælde vælge at afholde møder i kommunalbestyrelserne og regionsrådene virtuelt. Vi gjorde os erfaringer med virtuelle møder under corona, både positive og negative. Fremmøde kan noget særligt, men i særlige tilfælde kan virtuelle møder jo også være nødvendige, altså i helt ekstraordinære tilfælde. Det Konservative Folkeparti støtter forslaget.

Kl. 15:34

Den fg. formand (Hans Kristian Skibby):

Vi siger tak til hr. Per Larsen fra De Konservative. Der var ingen spørgsmål, og vi går videre i ordførerrækken. Det næste er fru Jette Gottlieb fra Enhedslisten. Værsgo.

Kl. 15:34

(Ordfører)

Jette Gottlieb (EL):

Tak for det. Som nævnt flere gange er det et ret komplekst lovforslag, men det er overvejende af teknisk art. Jeg synes f.eks., at det er ret vigtigt, og det er noget, der berører en del mennesker, at man til kommunalvalg kan komme til at stemme, selv om man er flyttet inden for kort tid. Så det er en god forbedring og også i et vist omfang en forenkling – så fint med det.

Så er der afskaffelsen af listeforbund. Det var vist en regel, der blev indført efter kommunalreformen i 1970, og den har overlevet sig selv. Der er ikke længere nogen, der bruger den; den har kun været brugt en enkelt gang siden 2005. Så det er også fint, at man laver om på det nu.

Så er der spørgsmålet om brevstemmer. Det er også fint, at man kan være væk i en længere periode og stemme. Men man skal lige være opmærksom på, at godkendelsen af nye partier først sker 15 dage før, og det vil sige, at hvis et nyt parti bliver opstillet, kan der være nogle, der har stemt, inden et nyt parti bliver godkendt, og derfor er det vigtigt, hvis man brevstemmer, at det meget nøje fremgår, hvordan man kan ændre sin stemme i tilfælde af ændringer af situationen. Så det er en af de tekniske ting, hvor jeg mener, at vi kunne gøre det bedre og kunne gøre et eller andet for at sikre, at det var i orden. Det sjove er, at hvis vi snakker om fristerne ved europaparlamentsvalg, bliver både partier og kandidater offentliggjort, inden man begynder at kunne brevstemme, så man kunne egentlig lære lidt af den måde, det er gjort på. Så det kan vi lige kigge på.

Så er der spørgsmålet om den måde, man bliver opstillet på, og ved de kommunale valg er der både spørgsmålet om valgforbund og spørgsmålet om listeopstilling kontra sideordnet opstilling. Der er det jo rigtig, rigtig vigtigt, at det i valglokalet helt tydeligt fremgår, hvordan folk er opstillet. Så den forenkling, der ligger i at afskaffe nummereringen, giver samtidig en usikkerhed for vælgerne, som man er nødt til at imødekomme ved at lave sikre opslag i valglokalerne for at gøre opmærksom på, at det her parti altså opstiller kandidater på en partiliste og et andet parti altså har sideordnet opstilling, for det kan have indflydelse på den måde, som folk stemmer på.

Så er der den specielle bemyndigelse til at være behjælpelig med valg for ukrainere. Det er jo en slags særlov, kan man sige. Vi har andre store befolkningsgrupper i Danmark, som kan stemme; f.eks. kan tyrkiske statsborgere også stemme i Danmark. Kunne man overveje, om det samme skulle gælde for det? Kunne man overveje noget tilsvarende for syriske tilstedeværende osv. osv.? Det er en særlov, og jeg forventer ikke, at den kommer til at skulle virke ret længe, men vi skal være opmærksomme på, at der er andre lande, der er i en tilsvarende presset situation. Der er i hvert fald også noget lige at kigge på, altså om man skulle, hvad kan man sige, genbesøge den paragraf, når vi har set, om det fortsat skal være gældende.

Alt i alt er det nogle forslag, som forbedrer og forenkler vores valglov, så Enhedslisten kan støtte forslaget.

Kl. 15:37

Den fg. formand (Hans Kristian Skibby):

Vi siger tak til fru Jette Gottlieb fra Enhedslisten. Der er ingen spørgsmål. Der er ikke nogen ordfører fra Radikale Venstre. Vi går derfor videre i rækken af partier, og den næste ordfører er hr. Mikkel Bjørn fra Dansk Folkeparti.

Kl. 15:38

(Ordfører)

Mikkel Bjørn (DF):

Tak for det. Det er en ganske lang række af mindre ændringer af valgloven, som indenrigs- og sundhedsministeren her fremlægger, og langt de fleste af ændringerne er helt uproblematiske, som f.eks. adgangen for personer, der flytter 7 dage op til valget, til at kunne stemme til kommunalvalget i fraflytningskommunen, og det gælder også lempelser af reglerne for, hvornår en stemmeseddel kan anses som gyldig.

Der er nogle få af ændringerne, som Dansk Folkeparti dog ikke er fuldkommen overbevist om er en god idé. Det drejer sig bl.a. om de foreslåede ændringer, for så vidt angår adgangen til at vælge vederlæggelse i en kommunalbestyrelse eller et regionsråd i form af dokumenteret tabt arbejdsfortjeneste. Den af regeringen foreslåede ordning er efter vores opfattelse en anelse besynderlig. Det forekommer ikke logisk, at en kommunalbestyrelse eller et regionsråd selv skal kunne bestemme, om ordningen skal gælde i en kommune eller ej. Der bør være et klart snit. Enten eksisterer der sådan en ordning i alle kommuner, eller også afskaffes ordningen helt.

Så er der den del af forslaget, der indebærer muligheden for, at ansatte i kommuner og institutioner kan tage imod brevstemmer i vælgernes eget hjem i visse boliger og boformer m.v.. Regeringen henviser til, at ansatte i kommunens forvaltning eller på en institution kan tage imod en stemme på et sygehus eller i en af kriminalforsorgens institutioner, og at denne regel uden videre kan udvides til også at omfatte stemmemodtagelse i private hjem, boformer m.v., hvor der ellers er et krav om, at der deltager en valgtilforordnet borger. Man skal jo være opmærksom på, at stemmemodtagelse i hjemmet ofte foregår hos borgere, der er svækkede, og det kræver undertiden også hjælp til den svækkede, på samme måde som de valgtilforordnede tidligere har hjulpet personer, der f.eks. har synshandicap, ved valghandlingen. Vi synes, det giver en god sikkerhed i forbindelse med valghandlingen, at der deltager en valgtilforordnet. Og vi skal huske på, at de bestemmelser, der er truffet, for så vidt angår sygehusene og kriminalforsorgens institutioner, gælder en helt særlig situation; det er undtagelsen. Vi er ikke afvisende over for at indlemme visse boformer, f.eks. Kofoedsminde, heri, men er mere tilbageholdende i forhold til at udvide bestemmelsen til også at omfatte private hjem.

Endelig er der spørgsmålet om, at det ikke længere skal fremgå tydeligt på stemmesedlen, at et parti opstiller på en partiliste. Det forslag synes vi heller ikke umiddelbart godt om. Det bør være tydeligt for vælgerne, om vælgernes personlige stemme er afgørende, eller om det er partiet eller listen, der har besluttet, hvem der bliver valgt. Derfor er det fint og rigtigt, at vælgerne hidtil klart har kunnet afkode, om et parti opstiller på den ene eller den anden måde i kraft af stemmesedlens udformning.

Med baggrund heri kan jeg sige, at vi afventer udvalgsbehandlingen, før vi kan give et endeligt tilsagn til forslaget, men som sagt er langt de fleste af ændringerne bestemt meningsfyldte. Der er dog enkelte af forslagene, som vi ikke helt kan se fornuften i.

Derudover vil jeg bemærke, at Dansk Folkeparti har i sinde at stille et ændringsforslag med henblik på at stoppe brugen af mobile valgsteder i form af valgbusser, der køres rundt i ghettoerne for at opsamle stemmer fra personer, der primært stemmer til venstre for den politiske midte. Det synes vi er en skævvridning af demokratiet, og det er kommunalforsker Roger Buch i øvrigt enig med os i. Han siger: Det fører til en skævvridning af valget, da en høj  del af de borgere, busserne når ud til, stemmer på de røde partier. Man skubber til valgresultatet, og det er et demokratisk problem. Så det kunne vi godt tænke os blev standset. Det var det – tak for ordet.

Kl. 15:41

Den fg. formand (Hans Kristian Skibby):

Vi siger tak til ordføreren. Der er ikke spørgsmål. Vi går videre i talerrækken. Den næste ordfører er fru Christina Olumeko fra Alternativet.

Kl. 15:41

(Ordfører)

Christina Olumeko (ALT):

Tak for ordet. I dag behandler vi et lovforslag, som indfører nogle mindre ændringer i rammerne for vores valg og lokaldemokrati. Jeg vil ikke gennemgå dem alle sammen her. Det har tidligere gode kollegaer på talerstolen allerede gjort. Til gengæld vil jeg blot sige, at Alternativet kan støtte lovændringerne, og herudover kan vi naturligvis også støtte den lovændring, der handler om, at Danmark skal kunne hjælpe herboende ukrainere med at stemme til fremtidige ukrainske valg.

Så langt, så godt. Men i anledning af lovforslagets pkt. 2.1.2. om ændring af kravet til stillerunderskrifter ved regionalvalg vil jeg blot sende et ønske til indenrigs- og sundhedsministeren om, at vi får bygget et digitaliseret system for stillerunderskrifter og kandidatanmeldelse. Digital underskrift vil nemlig gøre det langt mere sikkert for den enkelte stiller eller kandidat. Det vil det gøre administrationen ved kandidatanmeldelse væsentlig lettere og mindske risikoen for fejl. Det ved jeg også er et ønske fra flere regioner, og det har de jo sådan set også fremhævet i høringssvarene.

Til sidst vil jeg også bare fra talerstolen give Alternativets støtte til det, som SF's ordfører fik sagt omkring den d'Hondtske beregningsmetode, som vi også i Alternativet finder udemokratisk. Tak for ordet.

Kl. 15:43

Den fg. formand (Hans Kristian Skibby):

Vi siger tak til ordføreren for Alternativet. Den næste og sidste ordfører i rækken er hr. Kim Edberg Andersen fra Nye Borgerlige.

Kl. 15:43

(Ordfører)

Kim Edberg Andersen (NB):

Tak for det, formand. Nogle lovforslag egner sig ikke ret godt til at være videotransmitteret, for man skal jo nok enten være politiker eller lokalpolitisk formand for at tænke, at det her bare er sagen – det er noget, vi går op i, hold da op, det er vigtigt. Så når vi står og lovpriser kampen for demokratiet, fordi vi ændrer lidt på nogle spilleregler eller noget, tror jeg at vi snakker lidt for os selv. Men det er faktisk vigtigt. Så nørdet er jeg selvfølgelig politisk. Jeg synes jo også, det er vigtigt, men det er nok ikke den store sællert. Hvis vi tænker, at vi nu skal have mange seere på Folketingets tv i fremtiden, så kører vi nok ikke det her som sådan et rundeklip. Der tror jeg at vi kan finde noget mere interessant.

Der er nogle bekymringer ved langt, langt de fleste af tingene i det her enormt lange og meget tekniske forslag, som jeg har været så heldig at få lov at gennemgå også på regionsbasis. Det synes jeg giver fornuft. Der er nogle problemstillinger med, om man skal have samme antal underskrifter i små regioner som i store regioner osv. Der er et digitaliseringsforslag fra Alternativet, og det kunne godt give noget mening. Vi kender det alle sammen – alle os, der har prøvet at gå rundt med bogen og få underskrifter. Det er træls, når nummer fire lige pludselig finder ud af, at han ikke vil, og vi skal ud og have underskrifterne lavet helt om, fordi de skal stå i direkte nummerorden, fordi ham, der skal tælle dem nede på kontoret, er meget krakilsk. Så der er nogle ting, der kan gøre det nemmere. Og det skal vi gøre.

Vi har et hængeparti. Det er selvfølgelig ikke i forhold til det her lovforslag, men det handler om, hvor mange underskrifter der skal være til et europaparlamentsvalg. Det er måske lidt vildt, at man skal have så mange underskrifter for at kunne stille op til Europa-Parlamentet. Man skal have omkring en fjerdedel eller en tredjedel for at stille op til Folketinget. Det kan vi snakke om.

Så har jeg en lillebitte bekymring. Det er ikke, fordi jeg er Nordjyllands højest betalte menneske, men virkeligheden er, at der er nogle mennesker, også uden lange uddannelser, som bliver nødt til at sætte sig ned og vurdere, om de har råd til at gå ind i politik, hvis vi gør det op til kommuner og regioner at bestemme, om man skal have vederlag eller mulighed for at få godtgørelse mod dokumentation af tabt arbejdsfortjeneste. Vi bliver bare nødt til at være helt fair over for hinanden og sige, at vi alle sammen ved, hvad de her lokale administrationer kommer til at få indført i alle kommuner og alle regioner over tid. Det er, at alle sammen har fast vederlag, fordi det er supernemt, ikke? Det er supernemt. Så skal Kirsten nede på bogholderiet ikke forholde sig til forskellige ting, men bare sige, at de skal have 1.500 kr. i den her uge – bum, færdig, videre. Det er nemt, men det hjælper bare ikke i forhold til at få rekrutteret folk, der har lyst til at stille op til nærdemokratiet.

Jeg ved ikke, hvordan det er i andre kommuner. Vi fejrer, hvor dejligt det er at stå på valgaftenen – demokratiets festdag fra kl. 7 om morgenen til kl. 23-24 om aftenen – men vi kan efterhånden ikke finde nok mennesker alle steder desværre. Det er ikke ligesom tidligere, hvor der var folk på venteliste. Så store er vores partier jo heller ikke, altså at det bare kan vælte ind med folk i haller, og at de bare står i kø for at få lov til at få lidt dårlig mad og en øl kl. 20 og tælle stemmer op til kl. 2 om natten. Så jeg synes måske, at vi overvurderer os selv lidt på det punkt.

Jeg synes, det er dejligt, at vi holder fast i, at der stadig væk skal være grænser, og at der kan være fejl på en stemmeseddel. For ellers ved alle os, der har talt stemmer op, at julemanden ville blive valgt som borgmester i alle kommunerne. Så der er jo grænser for det. Men der har også været en problemstilling med, at når man efterfølgende ser på nogle stemmer, der er blevet kendt ugyldige, er det meget, meget påfaldende. Jeg vil næsten sige, at man en til en kan sige, at dem, der kendte dem ugyldige, ikke stemte det samme. Det er jeg næsten sikker på.

Jeg vil være stor fortaler for i min egen kommune, at vi begynder at eksperimentere med de her digitale maskiner. Der virker det. Der synes jeg måske, at vi skulle se, om vi kunne finde nogle penge til at hjælpe kommunerne med det. Det er jo et meget godt system, der kunne gøre livet nemmere i forhold til at få registreret vælgerne, der kommer ind. Der er rigtig mange, der glemmer deres valgkort, og det bliver nok ikke færre i fremtiden.

Så håber jeg, at vi får stemt det her igennem og ikke skal snakke ret meget mere om det, og at vi ikke skal have så mange tekniske forslag. De er meget, meget tunge, minister, når vi skal læse ned igennem dem – hele vejen ned igennem dem. Jeg er her på Nye Borgerliges vegne for at sige, at vi kommer til at stemme for forslaget. Jeg håber, at vi i udvalgsbehandlingen lige kan tage en runde mere omkring det her med vederlag kontra godtgørelse i forhold til arbejdsindtægt. Tak for ordet, formand.

Kl. 15:48

Den fg. formand (Hans Kristian Skibby):

Vi siger tak til ordføreren for Nye Borgerlige. Det var afslutningen på ordførerrunden. Vi går videre til ministeren, og vi giver ordet til indenrigs- og sundhedsministeren. Værsgo.

Kl. 15:48

Indenrigs- og sundhedsministeren (Sophie Løhde):

Tak, formand, og tak for bemærkningerne til lovforslaget fra ordførerne. I Danmark har vi grundlæggende et af verdens bedste valgsystemer og et velfungerende lokalt demokrati, og det har vi jo bl.a., fordi vi i Danmark har en stærk tradition for, at brede flertal her i Folketinget med jævne mellemrum åbner lugen til vores demokratiske maskinrum og efterser maskinen. Det gør vi f.eks., hver gang vi har afholdt valg i Danmark. Opstod der nogle problemer ude på valgstederne? Var der fejl i en stemmeseddel? Hvorfor opstod fejlene, og hvordan undgår vi, at de samme fejl sker en anden gang? De spørgsmål vender vi her i Folketinget i Udvalget til Prøvelse af Valgene. Ude i kommunerne gør de det samme, og vi gør det os en gang mellem i Indenrigs- og Sundhedsministeriet.

Man kan sige, at det lovforslag, vi behandler nu, er summen af de erfaringer, som vi har gjort os hen over en længere periode. Det er altså ikke en revolution af vores valghandlinger eller af vores lokale demokrati, men det er nogle finjusteringer, forenklinger og forbedringer af de regler de steder, hvor vi har lært at vi faktisk kan gøre det bedre. Jeg indrømmer, at der er mange forskellige ændringer, men de har så også noget tilfælles i sidste ende, da de netop er med til at finjustere og forenkle vores demokratiske processer.

Det er også derfor, vi har valgt at lave et samlet lovforslag her. Jeg bemærkede, at SF's ordfører gerne ville have haft det delt op. Det mener jeg overhovedet ikke det her lovforslag kan bære. Altså, ultimativt skulle vi jo nu have fremsat 15 lovforslag med det, vi har behandlet her i dag. Jeg synes, at der er mange af ændringerne, som hver især, både er for små, men også for tekniske til, at de ville have kunnet bære flere forskellige lovforslag. Det er derfor, det også bevidst er holdt samlet.

Jeg vil også gerne kvittere over for Folketingets partier for den grundlæggende positive modtagelse, der har været her i Folketingssalen i dag. Jeg ser frem til den videre udvalgsbehandling og står naturligvis til rådighed for besvarelse af de spørgsmål, der også er en række ordførere som gerne vil have uddybet, også for de partiers vedkommende, som afventer endelig stillingtagen frem mod tredjebehandlingen af lovforslaget. Men tak i dag for den grundlæggende positive modtagelse fra et meget bredt flertal her i Folketinget.

Kl. 15:51

Den fg. formand (Hans Kristian Skibby):

Vi siger tak til indenrigs- og sundhedsministeren. Der er ikke spørgsmål.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Indenrigsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

11) 1. behandling af lovforslag nr. L 45:

Forslag til lov om ændring af lov om videnskabsetisk behandling af sundhedsvidenskabelige forskningsprojekter og sundhedsdatavidenskabelige forskningsprojekter og sundhedsloven. (Smidigere rammer for sundhedsforskning og mere information og selvbestemmelse til patienter og forsøgspersoner m.v.).

Af indenrigs- og sundhedsministeren (Sophie Løhde).

(Fremsættelse 05.10.2023).

Kl. 15:51

Forhandling

Den fg. formand (Hans Kristian Skibby):

Jeg skulle lige øve mig lidt på titlen, men jeg håber, alle fik det hele med.

Forhandlingen er åbnet, og den første ordfører er fru Maria Durhuus fra Socialdemokraterne. Velkommen til. Værsgo.

Kl. 15:52

(Ordfører)

Maria Durhuus (S):

Tak for ordet. Jeg vil forkorte titlen lidt til, at lovforslaget handler om smidigere rammer for sundhedsforskning og om mere information og selvbestemmelse til patienter og forsøgspersoner. Som navnet antyder, handler det netop om, at vi skal forbedre vilkårene for sundhedsforskning i Danmark, for sundhedsforskning er helt afgørende, hvis vi i fremtiden skal blive endnu bedre til f.eks. at bekæmpe sygdomme. Vi har i Danmark gode sundhedsdata, som selvfølgelig skal bruges til at udvikle nye behandlingsformer og ny viden, samtidig med at vi styrker patienter og forsøgsdeltageres information og selvbestemmelsesret i forbindelse med sundhedsforskning – særlig her, hvor der indgår biologisk materiale og genetiske oplysninger i sundhedsforskningen.

For Socialdemokratiet er der ingen modsætning mellem at have gode rammer for sundhedsforskning og at skabe mest mulig information til selvbestemmelse til deltagerne, tværtimod, for vi skal have folk til at deltage og lade dem behandle nogle af de mest følsomme oplysninger, vi har selv, nemlig vores sundhedsoplysninger. Mere gennemsigtighed og selvbestemmelse er nøglen til at sikre den tillid, der skal til, for at danskerne også i fremtiden vil stille deres sundhedsdata til rådighed for sundhedsforskningen. Med dagens lovforslag gennemføres der otte nye konkrete tiltag, som giver bedre rammer for forskning og bedre information til deltagerne. Tiden rækker ikke til en udførlig gennemgang af alle forslagene. Flere af dem stammer fra sundhedsaftalen i maj sidste år, hvor der netop var bred enighed i Folketinget om at styrke rammerne for sundhedsforskning samt styrke patienter og forsøgsdeltageres information og selvbestemmelsesret.

Det drejer sig om de dele, der vedrører anvendelse af realtidsdata til forskning, så der gives adgang til at forske i data, som genereres og indsamles, efter et forskningsprojekt er sat i gang; om hypotesegenererende forskningsprojekter, hvor der oplistes betingelser for komitéens bedømmelse af eksplorative studier i omfattende datamængder med sigte på at generere nye hypoteser; mere information og selvbestemmelse til forskningsdeltagerne i forbindelse med biobanksforskning, herunder også hvilke muligheder forskningsdeltagerne har for at fravælge at deltage i projektet; og endelig drejer det sig om mere information og selvbestemmelse i forbindelse med genomforskning, herunder igen spørgsmålet om, hvilke muligheder forskningsdeltagerne har for at fravælge at deltage i projektet.

Derudover er der yderligere fire tiltag: forenkling af rammerne for lavrisikostudier, som er studier, der tager sigte på at indhente viden om den mest virksomme behandling af allerede ibrugtagne standardbehandlinger; en ny anmeldelsesdatabase, hvor der kan søges i anmeldte og godkendte projekter, og hvor oplysningerne kan videregives fra databasen til platformen; et nationalt forsøgsoverblik, så borgere og sundhedspersoner kan finde dem, og transparens om økonomiske interesser i forskning vedrørende kunstig intelligens, som vedrører projekter, der anvender sensitive bioinformatiske billeddiagnostiske data fra patientjournaler; endelig er det at sikre en klar hjemmel til, at Sundhedsdatastyrelsen kan varetage overvågnings- og analyseopgaver med bl.a. det formål at sikre sammenhængende data og fremme informationssikkerheden i sundhedssektoren.

Alt i alt er det otte gode og fornuftige tiltag, som vi i Socialdemokratiet tror vil styrke både vilkårene for sundhedsforskning, som er essentielt for et sundhedsvæsen og den konstante udvikling af viden og behandlingsmuligheder, men også styrke den offentlige tillid til sundhedsforskning. Socialdemokratiet kan derfor støtte lovforslaget. Tak for ordet.

Kl. 15:56

Den fg. formand (Hans Kristian Skibby):

Vi siger tak til ordføreren. Der er ikke nogen spørgsmål. Vi går videre i ordførerrækken, og den næste er hr. Christoffer Aagaard Melson fra Venstre.

Kl. 15:56

(Ordfører)

Christoffer Aagaard Melson (V):

Tak for det. Og tak til Socialdemokratiets ordfører for ligesom at tage gennemgangen af det meget tekniske lovforslag, som jeg er glad for at jeg så kan undgå at læse op.

Overordnet vil jeg sige, at vi er rigtig glade for det her lovforslag, fordi det sikrer nogle bedre rammer i forhold til vores sundhedsforskning. Vi har en ambition om, at vi skal have et af de bedste sundhedsvæsener i verden, og det kræver selvfølgelig også, at vi har noget af den bedste sundhedsforskning i verden. Derfor skal rammerne omkring vores forskning følge med, og det er dem, som vi nu opdaterer med det her lovforslag – eller i hvert fald rigtig mange af dem – og som lige blev gennemgået. Det er vigtigt, hvis vi skal bevare den førerposition, som vi i Danmark har inden for sundhedsforskning.

Der sker rigtig meget på det her felt, og der er rigtig mange muligheder, og hvis vores dygtige medicinalindustri og vores dygtige forskere skal kunne udnytte det, kræver det, at vores lovgivning er up to date. Det kræver også, at patienterne føler sig trygge ved, at vi bruger deres data, og der skal være gode muligheder for at tage ejerskab over sine data og for at sige til og fra, og det synes jeg også er en balance, vi finder med det her lovforslag.

Jeg er meget betrygget af, at mange af patientorganisationerne i hvert fald i høringssvarene har givet udtryk for, at de også synes, at den balance er fundet, og er positive over, at vi nu rykker i forhold til bedre at kunne lave den nyeste forskning også i forhold til brug af data. Og en række af de organisationer, der opererer i sundhedsvæsenet, er også meget, meget positive. Så jeg er glad for, at der også bredt ude blandt dem, der skal bruge de her redskaber, er opbakning bag den balance, der er fundet.

Så med de ord vil jeg sige, at vi i Venstre bakker varmt op om det her lovforslag, som, selv om det er meget teknisk, er vigtigt.

Kl. 15:58

Den fg. formand (Hans Kristian Skibby):

Vi siger tak til ordføreren fra Venstre. Der var ikke nogen spørgsmål. Den næste ordfører er fru Monika Rubin fra Moderaterne. Værsgo.

Kl. 15:58

(Ordfører)

Monika Rubin (M):

Tak for ordet. Sundhedsvidenskabelig forskning er mit helt store hjertebarn, så jeg synes jo, at det her lovforslag er helt fantastisk. For sundhedsvidenskabelig forskning er jo ikke blot en eller anden abstrakt disciplin, som foregår i et laboratorie eller på et universitet; den foregår også ude på klinikken, direkte ude hos patienterne. Den sundhedsvidenskabelige forskning udgør altså rygraden i vores sundhedsvæsen og er fundamentet for den omsorg og behandling, som sundhedspersonalet giver, og som patienterne modtager i vores sundhedsvæsen. Og hvert fremskridt inden for det her felt er en direkte investering i vores velbefindende og i vores levetid.

Forskningen hjælper os ved at finde de mest effektive måder at forebygge, diagnosticere og behandle sygdomme på. Det betyder, at når vi eller vores kære bliver syge, er der bedre og mere effektive behandlingsmuligheder til rådighed. Forskningen giver os også mulighed for at forstå de risikofaktorer, som truer vores samfund og vores sundhed, og udvikle strategier til at beskytte os selv og vores familier. Nye lægemidler, terapier og medicinske procedurer er altså resultater af mange års forskning. Tænk lige engang på alle de sygdomme, der var dødsdomme før i tiden, men som nu faktisk kan behandles på grund af medicinske opdagelser, f.eks. antibiotika. Det er takket være dedikerede forskere, der arbejder hårdt for at finde løsninger, at vi er blevet så gode til at redde liv. Det har skabt håb og muligheder for millioner af mennesker rundtom i verden.

De ting, jeg netop har talt om, er det, man vil kalde klassisk eller almindelig sundhedsvidenskabelig forskning, hvor man indsamler en bunke data i en bestemt periode og analyserer dem. Men det bliver næsten endnu mere spændende, når vi taler om forskning i realtid, og det er jo det, som det her lovforslag bl.a. også omhandler, altså hvordan vi skaber smidigere rammer for sundhedsvidenskabelig forskning, så man kan anvende reeltidsdata. Det er interessant, for forskning i realtid giver os, som ordet jo antyder, mulighed for at indsamle og analysere data, mens begivenhederne udspiller sig, og det kan have en ret stor betydning for hele vores sundhedsvæsen og ikke mindst for patienterne. Det giver os mulighed for at indsamle data, overvåge behandling og evaluere resultater på en måde, som tidligere var utilgængelig. Med forskning i realtid kan vi løbende tilpasse tilgangen og reagere på truslen om f.eks. en pandemi og optimere behandlingen for den enkelte patient.

Vi skal ikke mange år tilbage i tiden for at se, hvordan forskning i realtid virkelig gjorde en forskel. Under coronapandemien var det afgørende at indsamle data og forstå, hvordan virus spredte sig. Realtidsforskning gjorde det her muligt at tilpasse strategien, overvåge vaccineeffektiviteten og i sidste ende altså redde liv.

I min tale har jeg valgt at fokusere primært på det første element i lovforslaget. Jeg synes, de andre elementer er blevet godt dækket, både af Socialdemokratiet og Venstre, og jeg vil sige, at Moderaterne selvfølgelig støtter op om alle otte punkter i lovforslaget. Tak.

Kl. 16:01

Den fg. formand (Erling Bonnesen):

Mange tak for det. Der er en kort bemærkning fra fru Louise Brown.

Kl. 16:01

Louise Brown (LA):

Tak for det. Og tak for talen. Jeg er sådan set ikke uenig i noget som helst. Jeg ville bare lige stille ordføreren et spørgsmål, for jeg hørte ordføreren nævne, at vi er dygtige på antibiotikaområdet her i Danmark. Nej, det var ikke det, ordføreren sagde, hører jeg lige.

Det, jeg godt ville spørge ordføreren om, er, om hun er villig til også at være med til at kigge på den incitamentsstruktur, der er lige nu, i forhold til hvordan vi indkøber antibiotika, altså om vi kan kigge på en anden måde at gøre det på, sådan at vi kan få et lidt bredere udvalg end det, vi har i dag.

Kl. 16:02

Den fg. formand (Erling Bonnesen):

Ordføreren.

Kl. 16:02

Monika Rubin (M):

Tak. Det, som jeg sagde, var, at opfindelsen af antibiotika, altså det, at man har fundet antibiotika, har været en kæmpestor evolution i vores sundhed, i vores sundhedsvæsen. Altså, fuldstændig basale infektioner som f.eks. en lungebetændelse dør man jo ikke pr. automatik af nu, fordi der findes antibiotika. Så det var det, jeg talte om.

En ting, der bekymrer mig i forhold til antibiotikaområdet, er den stigende resistensudvikling, vi ser. Der tror jeg helt klart, at vi skal gøre meget mere, også på EU-plan og i forbindelse med forskning af antibiotika. Det kan ikke nødvendigvis helt betale sig for industrien at forske i det her område, fordi de ikke tjener lige så mange penge på det. Så der er helt klart nogle forbedringspotentialer der. Og i forhold til den incitamentsstruktur, der er i Danmark, er jeg fuldstændig åben for, at vi kan kigge på det.

Kl. 16:03

Den fg. formand (Erling Bonnesen):

Spørgeren.

Kl. 16:03

Louise Brown (LA):

Tak for det. Det glæder mig – netop på grund af det her med, at der er en masse forskere, som det ikke rigtig kan betale sig for at blive ved med det. Altså, det er jo det her med, at vi skal bruge så lidt af det som overhovedet muligt, men vi skal jo have det, og derfor er der ikke nok økonomi i ligesom at blive ved med at forske i det. Men jeg ved, at man i Sverige har en anden struktur, som jeg måske godt kunne være nysgerrig efter at kigge lidt på. Kunne ordføreren være med til, at vi måske lavede en høring om antibiotikaresistens?

Kl. 16:03

Den fg. formand (Erling Bonnesen):

Ordføreren.

Kl. 16:03

Monika Rubin (M):

Det, der er med antibiotika, er, at det jo ikke er et nationalt problem. Det er faktisk et globalt problem, og derfor tror jeg, at det bliver for lidt kun at kigge på det i Danmark. Vi bliver simpelt hen nødt til at løfte den her dagsorden på EU-plan.

Derfor kommer Moderaterne i hvert fald til i den kommende EU-valgkamp at sætte fokus på antibiotikaresistens, og hvordan vi i EU kan lave et langt større samarbejde i forhold til at udvikle og i forhold til også at sørge for, at man bruger mindre antibiotika generelt, faktisk globalt.

Kl. 16:04

Den fg. formand (Erling Bonnesen):

Mange tak for det. Der er ikke flere korte bemærkninger. Tak til ordføreren. Vi går videre til SF's ordfører, og det er fru Kirsten Normann Andersen.

Kl. 16:04

(Ordfører)

Kirsten Normann Andersen (SF):

Tak for det. Sundhedsforskning er bare rigtig vigtigt. Det tror jeg også alle er enige om i det her rum. Det skaber vigtig udvikling, men det er også et følsomt emne med mange etiske dilemmaer, især når data er personlige. Det er vigtigt, at man balancerer hensynet til forskningsmuligheder med hensynet til patientrettigheder. Hensynet til patienternes rettigheder og selvbestemmelse er særlig vigtigt, fordi det skal værne om den grundlæggende tillid, som er forudsætningen for, at danske patienter i høj grad er villige til at dele deres sundhedsdata. Det er jo faktisk en af de vigtigste forudsætninger for, at vi kan lave sundhedsforskning.

Støtter lovforslaget så op om den præmis? Umiddelbart er svaret ja, men ifølge Danske Patienter forholder det sig dog sådan, at knap halvdelen af danskerne mener, at de slet ikke eller i mindre grad har tilstrækkelig viden om at få adgang til eller slette data, der er indsamlet om dem. Det vil lovforslaget formentlig ikke ændre på, da der ikke etableres et samlet dataoverblik. Transparens er vejen frem, hvis vi skal sikre opbakning på lang sigt. Derfor vil jeg også i udvalgsbehandlingen bede ministeren om et par præciseringer, som jeg tror er vigtige for patienterne. Det fremgår af forslaget, at den kompetente videnskabsetiske komité vil kunne stille vilkår om, at den forsøgsansvarlige informerer forsøgspersonerne. Jeg tænker, at det giver mening at præcisere, at forsøgsansvarlige skal informere, og at det er et krav fra komitéen.

Det fremgår også, at Nationalt Center for Etik stiller en anmeldelsesdatabase til rådighed for komitéen og den forsøgsansvarlige, men det er uklart, om der er et krav om anmeldelse. Det ville give mening, synes jeg.

Forslaget hylder transparens. Det gør jeg også. Derfor bør der heller ikke være tvivl om, at hvor menneskers data og/eller genetisk data indgår i forskning, har borgerne også fået den viden og kan tage stilling til den.

Når det er sagt, vil jeg også med det samme sige, at SF kommer til at støtte forslaget. Og jeg skulle hilse fra Enhedslisten og sige, at det gør de også.

Kl. 16:07

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi kan gå videre til Danmarksdemokraternes ordfører, og det er fru Marlene Harpsøe.

Kl. 16:07

(Ordfører)

Marlene Harpsøe (DD):

Mange tak. I Danmarksdemokraterne stemmer vi for forslaget, og det gør vi, fordi det er positivt, at loven smidiggøres, men også opdateres, så den følger med den teknologiske udvikling, som der er, men også forbedrer rammerne for den kliniske forskning og forskning i store datasæt. Forslaget forbedrer som sagt muligheden for at forske i data, der genereres undervejs i forskningsprojektet. Det er vigtigt både for udviklingen og for kvalitetskontrollen af algoritmer ved brugen af kunstig intelligens i sundhedsvæsenet og dermed en forudsætning for at kunne høste gevinsterne ved brug af kunstig intelligens, som man f.eks. har haft meget stor succes med i behandling af kræftpatienter på Sjællands Universitetshospital i Køge.

Det er samtidig positivt, at lovforslaget sikrer mere information, men også mere selvbestemmelse til patienter og forsøgspersoner, så der værnes om patienternes tillid og villighed til at dele data. Og således balanceres både hensynet til patienternes selvbestemmelsesret og mulighederne for forskning, der forbedrer vores sundhedsvæsen. Og på den baggrund kan vi i Danmarksdemokraterne bakke op om lovforslaget.

Afslutningsvis vil vi i Danmarksdemokraterne også gerne slå et slag for noget, som vi mener ikke prioriteres nok rent forskningsmæssigt på sundhedsområdet. Nu har vi jo ministerens fulde tilstedeværelse her i salen, så jeg vil gerne på Danmarksdemokraternes vegne sende det klare signal, at det er utrolig vigtigt, at vi opprioriterer den praksisnære forskning ude i kommunerne. Det er et område, hvor man i mange år har prioriteret det akutte på hospitalerne, og det er også hamrende vigtigt, men det, der handler om forebyggelsesområdet bl.a. ude i kommunerne, det, der handler om de minihospitaler, som vi har qua vores plejehjem, det, der handler om hjemmeplejen og hjemmesygeplejen, er ikke noget, som der er særlig meget gods i i dag i forhold til at blive forsket i. Det er en stor mangel, og derfor vil vi i Danmarksdemokraterne gang på gang være med til at slå et slag for, at vi altså har behov for mere forskning på det her område, hvis vi også skal sikre en ordentlig og værdig ældrepleje til dem, som er svækket af alderdom eller på den ene eller anden måde er svækket og har brug for hjælp ude i det primære sundhedsvæsen.

Dertil vil jeg også gerne have lov til at sige, at bl.a. Alzheimerforeningen og Parkinsonforeningen også slog et slag for det her for nylig forstået på den måde, at de var ude i Avisen Danmark og tale for, at vi skulle have nationale kliniske retningslinjer på ældreområdet ude i kommunerne. Og det er nemlig rigtigt, men de nationale kliniske retningslinjer underbygges jo af evidens, underbygges af den forskning, som der rent faktisk skal ske ude lokalt. Men den forskning sker jo så ikke lokalt, og derfor er vi nødt til at opprioritere det, hvis vi rent faktisk skal udarbejde nogle nationale kliniske retningslinjer, som også skal være med til at kvalitetsudvikle ældreplejen, så vi rent faktisk får den gode ældrepleje, som vi godt kunne tænke os at de ældre også modtager derude i de små hjem. Så det er Danmarksdemokraternes indstilling til lovforslaget, men også til, at vi gør meget mere for den praksisnære forskning ude i kommunerne.

Kl. 16:10

Den fg. formand (Erling Bonnesen):

Tak for det. Der er ikke nogen korte bemærkninger. Tak til ordføreren. Vi kan gå videre til Liberal Alliances ordfører, fru Louise Brown.

Kl. 16:10

(Ordfører)

Louise Brown (LA):

Tak for det. Det her lovforslag er, som flere af ordførerne før mig har nævnt, jo en del af den aftale, der blev indgået i maj 2022 om sundhedsreformen. Og da lovforslaget bl.a. kommer til at give mere information og selvbestemmelse til patienter og forsøgspersoner, der deler deres sundhedsdata, så er vi i Liberal Alliance glade. Det samme lader det til at forskerne også er, altså de forskere, der hver dag forsøger at hjælpe nuværende, men jo også kommende patienter, i vores sundhedssystem.

Forskning er essentielt for, at vi kan følge med udviklingen, når det handler om sygdomsbekæmpelse, men også forebyggelse. Derfor er det også vigtigt, at vores dygtige forskere har de bedste vilkår at arbejde under, og med det her lovforslag får de i hvert fald en kende bedre muligheder. Danske Patienter har tidligere gennemført en undersøgelse, der viser, at over 80 pct. af patienterne rigtig gerne vil dele deres sundhedsdata. Men jeg tror, at når man går rundt som helt almindelig borger ude i vores samfund, kan man godt have sådan en vis frygt for at dele sine data. Hvem kigger med, og hvad bliver den her data i grunden brugt til? Men i det øjeblik, man så bliver patient i vores system, vil man gerne dele sine egne data for at kunne få den hjælp, der skal til, og også for at kunne hjælpe andre, der kommer til at stå i en lignende situation.

Derfor synes jeg også, vi har en opgave i at få formidlet, at vi alle sammen kan blive patienter på et tidspunkt, og derfor kan vi også blive afhængige af, at der er delt nogle data, og at forskerne har haft mulighed for at kunne anvende de her data. Så samtidig med at der bliver skabt den her større transparens for borgerne i forhold til, hvordan deres sundhedsdata bliver brugt, så bliver der også givet bedre muligheder for vores forskere til at anvende den data, der er tilgængelig. Og det er vist det, man kalder en win-win-situation, eller på dansk en vind-vind-situation.

Så i Liberal Alliance bakker vi op om og forslaget. Og så vil jeg lige anerkende Danmarksdemokraterne for tilføjelsen her, for jeg er faktisk meget enig i forhold til forskningen ude i det kommunale. Det halter.

Kl. 16:12

Den fg. formand (Erling Bonnesen):

Tak for det. Der er ikke nogen korte bemærkninger. Vi siger tak til ordføreren og går videre til Konservative Folkepartis ordfører, og det er hr. Per Larsen.

Kl. 16:13

(Ordfører)

Per Larsen (KF):

Tak for det, formand. Der er jo tale om et meget til teksttungt lovforslag, men det er også et rigtig vigtigt emne, nemlig at sikre, at sundhedsvidenskabelig forskning bliver mere smidig og at sikre mulighed for forskning i realtid. Det handler også om at sikre mere evidensbaseret patientbehandling i sundhedsvæsenet – det er utrolig vigtigt – og om at sikre øget information til forsøgspersoner om det konkrete forskningsprojekt og muligheden for også at træde ud af forsøget, men også om at sikre, at patienterne har gennemsigtighed og transparens i forhold til økonomiske interesser i den pågældende forskning. Når man løber høringssvarene igennem, giver det jo ikke anledning til voldsomme panderynker. Der er faktisk en stor mængde af positivitet omkring det, hvad vi også har oplevet her fra talerstolen. Så i Det Konservative Folkeparti støtter vi forslaget og ser frem til udvalgsbehandlingen.

Kl. 16:14

Den fg. formand (Erling Bonnesen):

Tak for det. Der er ikke nogen korte bemærkninger. Tak til ordføreren. Vi går videre til Radikale Venstres ordfører. Det er hr. Stinus Lindgreen.

Kl. 16:14

(Ordfører)

Stinus Lindgreen (RV):

Tak, formand. Det her lovforslag har jeg jo glædet mig til. Det udspringer af den sundhedsaftale, vi lavede for et års tid siden mellem en række partier her i Folketinget og den daværende minister, og noget af det, som vi i Radikale Venstre havde fokus på, var netop sundhedsforskningsområdet. Det er jo sådan, at det felt har flyttet sig utrolig meget de seneste årtier, fra at man engang kiggede på ét gen og ét protein og til i dag, hvor man kan kigge på alle gener og alle proteiner og alle pathways, som det hedder – desværre, og jeg ved ikke, hvad det danske ord for det er. Det kunne man ikke, dengang den gældende lov blev skrevet. Feltet har ændret sig, og vi har ikke fulgt med tiden.

Derfor har det været helt nødvendigt at lave en opdatering af lovgivningen på området, så man kan lave forskning til gavn for patienterne i Danmark. Det, der blivet åbnet op for her i loven, er typer af studier, som bliver foretaget, men hvor det har været utrolig svært at få lov til det. Vi snakker om bioinformatiske studier i store datasæt, og vi taler om realtidsdata, fordi det jo i virkeligheden er meget svært at skelne mellem et forskningsprojekt og den kvalitetskontrol, der jo i forvejen foregår på hospitalerne, hvor man holder øje med, hvad der sker, og hvordan den enkelte patient har det. Det var ikke relevant dengang, hvor det blev skrevet, men det er i høj grad relevant i dag, og det blev meget tydeligt under covid-19.

Så åbner vi også for muligheden for at lave hypotesegenererende forskning, altså hvor man ikke på forhånd ved, hvad det præcis er for et spørgsmål, man prøver at besvare, fordi man ikke har kigget i datasættet endnu. Det er utrolig svært i dag. Det får vi gjort muligt nu, og det vil være til stor gavn for patienterne i Danmark. Det er jo nok grunden til, at patientforeningerne bredt set er så positive over for det her lovforslag. For alle patienter vil gerne, når man taler med dem, stille deres data til rådighed for at gavne ikke mindst dem selv, men patienter, der vil komme med deres sygdom i fremtiden.

Derudover er det også vigtigt, når vi taler forskning, af sikre deltagernes sikkerhed. Derfor er det også vigtigt med det fokus, der er på at sikre information til deltagerne i studierne, sikre samtykket og sikre, at folk er med og ved, hvad det er, der foregår. Det er et kompliceret område, hvad flere også har været inde på her i dag, for alle, der har deltaget i et forsøg – det har jeg selv, og der er givetvis andre her i salen, der også har det – ved, at det materiale, man får, er omfattende og komplekst og svært at forstå.

Det er også noget, vi kommer til at diskutere videre i udvalget, for hvordan sikrer vi information, som både er fyldestgørende, men også forståelig for folk, der ikke har en forskerbaggrund? Det er ikke simpelt, men det er nødvendigt, hvis vi skal have, at patienter faktisk deltager på et oplyst grundlag.

Der er flere forskere, der her gerne vil have mulighed for at lave videomateriale, fordi det på en video kan være nemmere at forklare, hvad det går ud på. Det stiller desværre nogle krav til vores videnskabsetiske komité, der skal godkende materiale, hvilket ikke kan ske i dag. Det er også derfor, jeg synes, vi i kredsen skal diskutere, hvad vi kan gøre. For også her har mulighederne ændret sig, siden dengang komitéloven blev skrevet.

Alt i alt synes vi, at det her er en utrolig positiv lov. Jeg ser også de meget positive kommentarer fra såvel patienter som forskere, og jeg ser frem til at følge arbejdet indgående i udvalget. Tak for ordet.

Kl. 16:17

Den fg. formand (Erling Bonnesen):

Tak for det. Der er ikke nogen korte bemærkninger. Tak til ordføreren. Vi går videre til Dansk Folkepartis ordfører, og det er fru Mette Thiesen.

Kl. 16:17

(Ordfører)

Mette Thiesen (DF):

Tusind tak, og tak til hr. Stinus Lindgreen, der har en ph.d. i bioinformatik. Det bliver ikke lige så fyldestgørende herfra, men tak for en utrolig god gennemgang af det her lovforslag. Det her lovforslag er jo sådan set alt, hvad hr. Stinus Lindgreen lige har ridset op, og hvad de tidligere ordførere også har ridset op. Det er led i en aftale, som langt de fleste af Folketingets partier er en del af, og som vi i Dansk Folkeparti også er en del af, og vi synes sådan set også, at det er et rigtig godt lovforslag. Så jeg kommer ikke til at knytte så mange flere kommentarer til det, ud over at jeg faktisk glæder mig utrolig meget til den udvalgsbehandling, også på baggrund af de ting, som hr. Stinus Lindgreen sagde. Det bliver jo ret interessant, når man har en fagperson siddende i udvalget. Så ordene herfra er, at vi støtter lovforslaget.

Kl. 16:18

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til Alternativets ordfører, og det er fru Nikoline Erbs Hillers-Bendtsen.

Kl. 16:18

(Ordfører)

Nikoline Erbs Hillers-Bendtsen (ALT):

Tak for ordet, hr. formand. I Alternativet støtter vi også lovforslaget. Vi mener, at lovforslaget har nogle fine justeringer i forhold til forskningsområdet, som skaber klarere og mere etiske rammer omkring forskning. Særlig elementet omkring patienter og forsøgspersoners selvbestemmelse over egen arvemasse finder vi glædeligt. Derfor hilser vi også lovforslaget velkommen og glæder os til den videre behandling på baggrund af de mange gode kommentarer, der har været, fra de tidligere ordførere.

Kl. 16:19

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til Nye Borgerliges ordfører, og det er hr. Kim Edberg Andersen.

Kl. 16:19

(Ordfører)

Kim Edberg Andersen (NB):

Med Nye Borgerlige er det jo meget nemt. Gode lovforslag støtter vi, og det er et godt lovforslag, så det støtter vi. Men jeg synes, at vi lige skal slå ørerne ud, når fru Kirsten Normann Andersen lige påpeger det åbenlyse i det her. Det er bekymringen for, om vi sørger for at få mennesker med i det her.

For forskerne har brug for så meget data som muligt, og de får altså mest data, hvis vi sørger for, at alle danskere synes, det er en god idé, og det er, bottom line, det, vi skal. Altså, folk skal forstå, hvad det er, de deltager i. Så tror jeg faktisk gerne, de vil det. Men i Nye Borgerlige kommer vi selvfølgelig til at støtte forslaget.

Kl. 16:19

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Så kan vi gå videre til indenrigs- og sundhedsministeren.

Kl. 16:20

Indenrigs- og sundhedsministeren (Sophie Løhde):

Tak, formand, og tak for bemærkningerne og modtagelsen af lovforslaget om smidigere rammer for sundhedsforskning og mere information og selvbestemmelse til patienter og forsøgspersoner. Den teknologiske udvikling går jo generelt lynhurtigt, og det stiller selvsagt nogle nye krav til lovgivningen. Sundhedsforskningen spiller en helt afgørende rolle i hele sundhedsvæsenets fødekæde som leverandør af nye behandlingsmetoder, ny viden om sygdomme og ny medicin. Og hvis vi skal fremtidssikre vores sundhedsvæsen – og det skal vi – er der også behov for, at vi sikrer de bedst mulige rammer for sundhedsforskningen. Derfor er det også vigtigt, at vi nu med lovforslaget her sørger for, at lovgivningen følger med tiden og den teknologiske udvikling, så vi fortsat kan udvikle nye og bedre behandlinger i Danmark til gavn for dem, som det hele handler om i sidste ende, nemlig patienterne. Og det er jo generelt en kæmpe ressource, at vi har så gode registre og biobanker i Danmark. Det er uden tvivl en kæmpe styrkeposition i dansk sundhedsforskning. Ved at sikre mere transparens og selvbestemmelse for patienter og forsøgspersoner er det hensigten at bevare den store tillid, som befolkningen har til forskningen i Danmark.

Lovforslaget består, som flere har været inde på, af otte elementer. Med lovforslagets del om anvendelse af realtidsdata til forskning foreslås det, at National Videnskabsetisk Komité skal kunne give tilladelse til forskningsprojekter, hvor der forskes i data, der er fremkommet efter den videnskabsetiske godkendelse af forskningsprojektet. Dermed vil forskere kunne forske i historiske data, som allerede er registreret ved projektets tilladelse, men også data, der er fremkommet efter tidspunktet for projektets tilladelse fra Den Nationale Videnskabsetiske Komité. Det vil være til gavn i de tilfælde, hvor en forsker ønsker at udvikle og forbedre en algoritme inden for et sundhedsdatavidenskabeligt forskningsprojekt.

Med lovforslagets del om lavrisikostudier foreslås det at forenkle rammerne for studier, der tager sigte på at indhente viden om den mest virksomme behandling af allerede ibrugtagne standardbehandlinger. Baggrunden for forenklingen er, at der ved kliniske lavrisikostudier ikke foregår anden intervention end standardbehandling. Patienten vil dog skulle informeres om forsøget og også få mulighed for at fravælge at deltage uden tab af rettigheder. Det er formålet med forslaget at understøtte det lærende sundhedsvæsen og sikre mere evidensbaseret patientbehandling i sundhedsvæsenet ved at smidiggøre rammerne for lavrisikoforsøg, der sammenligner virkning og sikkerhed ved standardbehandlinger, der allerede er taget i brug i sundhedsvæsenet.

Med lovforslagets del om mere information og selvbestemmelse til patienter og forsøgspersoner foreslås det at tilpasse reglerne om dispensation for samtykke til biobanksforskning, så patienter og forsøgsdeltagere får mere information og mulighed for at fravælge konkrete forskningsprojekter.

Med lovforslagets del om komitésystemets anmeldelsesdatabase og videregivelse til Nationalt Forsøgsoverblik foreslås det at sikre hjemmel til, at Nationalt Center for Etik stiller en anmeldelsesdatabase til rådighed for komitésystemet, og at oplysninger, der indgives i forbindelse med anmeldelsen til databasen, kan videregives til Nationalt Forsøgsoverblik.

Med lovforslagets del om transparens om økonomiske interesser i forskning vedrørende kunstig intelligens foreslås det, at den kompetente videnskabsetiske komité skal påse, at den forskningsansvarlige ikke påvirkes på en måde, der strider imod god videnskabsetik. Forslaget har baggrund i den stigende kommercialisering inden for udviklingen af beslutningsstøttesystemer.

Med forslaget om hypotesegenererende forskningsprojekter foreslås det at smidiggøre rammerne for hypotesegenererende forskningsprojekter, hvor man ikke på forhånd kan opstille en konkret hypotese. Hypotesegenererende forskning kan bidrage til vigtig ny viden om menneskets biologi og sygdomsmekanismer til gavn for patienterne, men i øvrigt også til gavn for den øvrige sundhedsforskning.

Med lovforslagets del om mere information og selvbestemmelse i forbindelse med forskning i genomdata foreslås det, at den kompetente videnskabsetiske komité skal kunne stille vilkår om, at forskningsdeltagerne informeres om det konkrete forskningsprojekt, og hvordan forskningsdeltageren kan fravælge at deltage.

Kl. 16:25

Endelig foreslås det at sikre en klar hjemmel til, at Sundhedsdatastyrelsen varetager overvågnings- og analyseopgaver med henblik på at understøtte styrelsens øvrige opgaver, herunder at sikre sammenhængende data og fremme informationssikkerheden i sundhedssektoren.

Og med de ord takker jeg for Folketingets opmærksomhed og generelt en meget positiv modtagelse, som jeg bemærker i hvert fald i Folketingssalen her i dag indebærer samtlige partier. Jeg ser frem til den videre udvalgsbehandling og står naturligvis til rådighed for besvarelse af de spørgsmål, som udvalget måtte have undervejs.

Kl. 16:25

Den fg. formand (Erling Bonnesen):

Tak for det. Der en kort bemærkning fra hr. Stinus Lindgreen.

Kl. 16:25

Stinus Lindgreen (RV):

Tak for det. Jeg følte mig lidt kaldet til at tage ordet, når nu det var dette lovforslag. Jeg vil blot høre ministeren kommentere lidt på noget af det, vi har snakket om her i dag, som jo er samtykke, altså patienternes samtykke og derved selvfølgelig også informationen om, hvad det er, de deltager i. Som ministeren og flere ordførere har været inde på, har det her felt rykket sig utrolig meget, og det betyder også, at det er meget komplekse forskningsprojekter, man deltager i. Så jeg vil egentlig blot høre, om ministeren kan reflektere lidt over, hvordan vi skal informere om noget, der er komplekst og svært at forklare, hvor alle detaljer skal være med, men også på en måde, så alle borgere, om man så må sige, kan forstå, hvad det egentlig er, de siger ja til.

Kl. 16:26

Den fg. formand (Erling Bonnesen):

Ministeren.

Kl. 16:26

Indenrigs- og sundhedsministeren (Sophie Løhde):

I forhold til det sidste tror jeg ikke, der er et enkelt svar, hvor man kan sige, at hvis vi gør sådan her, er det løst i morgen for alt og for alle. Jeg tror, det et felt, vi hele tiden løbende skal sørge for at arbejde med, igen også som en vigtig forudsætning for, at vi fortsat bevarer den generelt store tillid og opbakning, der er til systemet i Danmark. Så bemærker jeg, at hr. Stinus Lindgreen ligefrem følte sig kaldet til at stille spørgsmål. Det mener jeg nu ikke at man nødvendigvis behøver at føle sig kaldet til, men jeg vil til gengæld gerne her fra talerstolen også kvittere for det store engagement, som hr. Stinus Lindgreen har udvist i forhold til også at få de her elementer på plads, så vi dermed også er sikret nu, synes jeg, med hensyn til at vi får et samlet godt lovforslag.

Kl. 16:27

Den fg. formand (Erling Bonnesen):

Hr. Stinus Lindgreen.

Kl. 16:27

Stinus Lindgreen (RV):

Mange tak for det. Jeg er fuldstændig enig. Der er ikke et simpelt svar på det her. Det skal selvfølgelig være mundtlig information og skriftlig information og måske andre typer af information. Så jeg vil egentlig blot høre, om vi kan blive enige om, at vi skal følge det her felt og diskutere, om der er andre ting, vi ikke kan tilbyde i dag, som vi måske skal tilbyde, som f.eks. videomateriale, som jeg nævnte fra talerstolen før.

Kl. 16:27

Den fg. formand (Erling Bonnesen):

Ministeren.

Kl. 16:27

Indenrigs- og sundhedsministeren (Sophie Løhde):

Det vil jeg meget gerne give tilsagn om, altså at det er vigtigt, vi fortsat følger det. Ellers føler jeg mig også overbevist om, at hr. Stinus Lindgreen så vil sørge for at følge mig med henblik på opfølgning. Så det kan være et gensidigt tilsagn her i Folketingssalen.

Kl. 16:27

Den fg. formand (Erling Bonnesen):

Så er det fru Kirsten Normann Andersen.

Kl. 16:27

Kirsten Normann Andersen (SF):

Tak for det. Altså, jeg satser ikke på lige så meget ros, så jeg nøjes bare med at stille de spørgsmål, jeg også stillede fra talerstolen, fordi jeg tænkte, at jeg lige så godt kunne benytte tiden her i salen.

Det er vigtigt for mig, at patienterne føler sig inddraget. Jeg tror faktisk nemlig, at de mener det. De vil gerne deltage, men de vil også gerne vide, hvad de deltager i. Så er der det spørgsmål om, hvorvidt den videnskabsetiske komité vil kunne stille vilkår om, at den forsøgsansvarlige informerer forsøgspersonerne. Betyder det, at den videnskabsetiske komité skal informere patienterne? Det gælder også i forhold til Nationalt Center for Etik, der stiller en anmeldelsesdatabase til rådighed for komitéen og den forsøgsansvarlige: Skal komitéen og den forsøgsansvarlige anmelde deres forsøg til den her database?

Kl. 16:28

Den fg. formand (Erling Bonnesen):

Ministeren.

Kl. 16:28

Indenrigs- og sundhedsministeren (Sophie Løhde):

Selv om det er torsdag og lidt sent på eftermiddagen, er det jo ikke sådan, at jeg skal stå og være fedtet med rosen. Så jeg kan da også godt sådan uddele lidt ros til SF's ordfører, hvis det kan være med til at fremme den positive stemning og velvillige behandling af regeringens lovforslag i øvrigt.

Altså, det betyder jo konkret, at de vil skulle tage stilling hertil, og jeg medvirker meget gerne til, også i den videre udvalgsbehandling, at få præciseret, hvad det er, der præcis skal forstås ved de enkelte elementer.

Kl. 16:29

Den fg. formand (Erling Bonnesen):

Ønsker spørgeren anden runde? Nej, hun frafalder. Så siger vi tak til ministeren. Der er ikke flere korte bemærkninger.

Da der ikke er flere der har bedt om ordet, er forhandlingen sluttet.

Jeg foreslår, at lovforslaget henvises til Sundhedsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

12) 1. behandling af lovforslag nr. L 47:

Forslag til lov om ændring af sundhedsloven. (Mulighed for forudgående fravalg af genoplivningsforsøg ved hjertestop).

Af indenrigs- og sundhedsministeren (Sophie Løhde).

(Fremsættelse 05.10.2023).

Kl. 16:29

Forhandling

Den fg. formand (Erling Bonnesen):

Forhandlingen er nu åbnet. Den første ordfører er Socialdemokraternes ordfører, og det er fru Maria Durhuus. Værsgo.

Kl. 16:30

(Ordfører)

Maria Durhuus (S):

Tak for ordet. I marts måned kunne vi alle sammen stifte bekendtskab med Kirsten på 81 år, der havde opsøgt en tatovør og på brystet havde fået skrevet med blæk, at hun ikke ville genoplives, i tilfælde af at hun skulle få hjertestop.

Retten til at bestemme, hvordan vi skal herfra, når vi skal dø, tror jeg er et spørgsmål, der optager os alle – og et spørgsmål, der kan være vanskeligt at behandle politisk. For selv om døden er det eneste sikre i livet, er oplevelsen af værdighed og selvbestemmelse helt subjektivt, og vi mennesker er forskellige. Vi har forskellige ønsker til, hvordan vi gerne vil leve vores liv. Vi har forskellige ønsker til, hvordan vi gerne vil herfra.

For os må det derfor handle om at skabe værdige valgmuligheder, så det bliver muligt i god tid at træffe sine valg, hvis man ønsker det, mens man stadig er habil, altså med hensyn til at få den afslutning på livet, man selv anser for at være den rigtige.

Med dagens lovforslag udmønter vi en del af aftalen om det gode ældreliv fra 2020. Det er den del, der handler om at sikre en værdig død. Vi indfører en egentlig rettighed, så habile borgere, som er fyldt 60 år, får mulighed for at tilkendegive et ønske om fravalg af genoplivningsforsøg ved hjertestop. Det kan ske på sundhed.dk eller via en papirblanket. Det er et fravalg, der naturligvis til enhver tid kan fortrydes af borgeren, for der er hele vejen igennem tale om en rettighed til selvbestemmelse og aldrig et krav om stillingtagen.

Vi udvikler samtidig et centralt register og et it-system, så sundhedspersonerne kan se borgerens valg, inden de igangsætter genoplivning. Hele vejen igennem skal der selvfølgelig være grundig oplysning til borgeren om, hvad det konkret indebærer at fravælge genoplivningen. Genoplivning kan nemlig være meget voldsomt, både fysisk og psykisk. Så for nogle vil det være en tryghed at kunne sige: Jeg vil ikke genoplives, jeg har ikke lyst til at skulle gå igennem alt det, der kan følge i kølvandet på en genoplivning efter et hjertestop, og jeg vil bare gerne have fred.

Med dette lovforslag tager vi endnu et skridt i retning af at sikre flere muligheder for at bestemme over sin egen afslutning på livet med eller uden tatovering. Vi er glade for at læse, at rigtig mange organisationer og faglige selskaber bakker op om at indføre den nye rettighed. Jeg har selvfølgelig også noteret mig, at der blandt nogle af høringssvarene efterspørges en begrundelse for, hvorfor man har valgt netop 60-årsgrænsen. Det korte svar er, at det er en afvejning. Der er ikke særlige sundhedsfaglige grunde for at vælge en 60-årsgrænse, ligesom der heller ikke ville være særlige grunde til at vælge f.eks. en 50-årsgrænse eller en 70-årsgrænse. Ved at lægge snittet ved 60 år sikrer vi, at mange er habile og kan gøre brug af rettigheden, og samtidig er det overskueligt og enkelt. Det giver den samme rettighed til alle danskere, uanset hvor man bor, og uden at man skal igennem en visitation hos hverken læge eller en kommunal sagsbehandler. Vi har ikke hørt nogen andre indikatorer, som er bedre.

Afslutningsvis vil jeg også gerne sige tak til de mange partier, der var med i den oprindelige aftale, og som har været med til at finde penge til den her nye løsning. Vi har tidligere her i Folketinget arbejdet med at sikre en værdig død, bl.a. med indførelsen af juridisk bindende behandlingstestamenter. Med dagens lovforslag tager vi endnu et skridt for at sikre flere valgmuligheder ved livets afslutning, og vi ser frem til, at den nye løsning kan træde i kraft. Men vi er selvfølgelig ikke færdige med debatten om en værdig død, og den samtale skal vi naturligvis fortsætte. Tak for ordet.

Kl. 16:33

Den fg. formand (Erling Bonnesen):

Der ikke nogen korte bemærkninger, så vi siger tak til ordføreren. Vi kan gå videre til Venstres ordfører, hr. Christoffer Aagaard Melson.

Kl. 16:34

(Ordfører)

Christoffer Aagaard Melson (V):

Tak for det. Det her er jo en sag, der har rumsteret i mange år og været debatteret i mange år. Tilbage i 2016 anbefalede Det Etiske Råd allerede dengang, at ældre og svagelige borgere – sådan tror jeg de formulerede det – skulle have friheden til selv at bestemme, om de ville genoplives. Problemstillingen var lidt, at dengang havde man svært ved at pege på en praktisk løsning, der også kunne fungere ude i virkeligheden.

Der har været rigtig mange sager siden, hvor dilemmaet igen er kommet i spil og har været diskuteret, og det er derfor, jeg er rigtig glad for, at et bredt flertal i Folketinget nu har fundet frem til en pragmatisk løsning, som jeg synes at der med forskellige vinkler på det også er en god opbakning til ude blandt alle de organisationer og alle de personalegrupper, der skal have med det område at gøre.

Løsningen er blevet en elektronisk registrering, så man relativt hurtigt og let kan få adgang til de her oplysninger, og de kan også relativt hurtigt opdateres, så der ikke sker fejl. Der er også en 60-årsgrænse, som man er blevet enige om, fordi det viste sig, at det der med at definere, hvad en ældre eller en svækket patient er, er meget, meget svært.

Hvis jeg skal prøve at sætte lidt ord på mine tanker, i forhold til hvorfor jeg synes, at en 60-årsgrænse er en løsning, som jeg og vi i Venstre kan se os i, er det, at det her jo også er et signal om, at for rigtig mange mennesker er det sådan, at man jo godt kan blive genoplivet, uden at man nødvendigvis har men af det. Vi kender alle sammen sagen med Christian Eriksen. Heldigvis er vi rigtig, rigtig gode til at genoplive efterhånden, og der er rigtig mange, der får et godt liv efter genoplivning. Så derfor er forventningen jo også, at det primært er folk, der kan se frem mod, at der måske ikke er så mange år tilbage, der vil vælge det her. Det betyder også i forhold til den usikkerhed og den tid, der skulle bruges i de tilfælde, hvor det er ældre personer, der får et hjertestop, at der vil man i højere grad skulle bruge den tid i de sager, hvor der nok er en større chance for, at folk vil tilvælge det.

Derudover er det jo også sådan, at også yngre mennesker, der har et konkret forløb i forbindelse med en indlæggelse, jo i dag har muligheden for at fravælge det. Så det er dem, der ikke har et indlæggelsesforløb, som ikke vil have det her valg. Det er en pragmatisk og etisk overvejelse i ét stort sammensurium, og det er jo politik, når det er bedst, og når det er værst, men det er det, vi er nået frem til. Og jeg tror, at det er noget, vi alle sammen vil kunne være i, og som også kan komme til at fungere i en virkelighed, hvor det også skal fungere for vores sundhedsfaglige medarbejdere.

Det er også vigtigt at sige, at det her jo ikke gælder for f.eks. hjerteløbere og andre; det er sundhedsfagligt personale, der har mulighed for at slå op i det her register, og derfor skal hjerteløbere og andre bare fortsætte deres gode arbejde med at redde de mennesker, som de bliver tilkaldt til, også i fremtiden.

Med de ord vil jeg sige, at Venstre bakker op, og vi er glade for, at vi har fundet en løsning, der er bred opbakning til, i en svær sag, som har givet etiske udfordringer og hovedbrud, både i sundhedsvæsenet og her på Christiansborg, i rigtig mange år. Og så vil vi selvfølgelig følge tæt op på og være i tæt dialog med de fagpersoner, der skal have det her til at fungere ude i virkeligheden og se på, om der er nogle ting, vi skal have justeret, eller om det kommer til at fungere på en så god måde, som vi håber på her på Christiansborg. Tak for ordet.

Kl. 16:37

Den fg. formand (Erling Bonnesen):

Mange tak til ordføreren for det. Der er ikke nogen korte bemærkninger. Vi går videre til Moderaternes ordfører, og det er fru Monika Rubin.

Kl. 16:37

(Ordfører)

Monika Rubin (M):

Mange tak. Når et menneske falder om med hjertestop, er tiden en afgørende faktor, for så pumper hjertet ikke blod rundt i kroppen, vores organer får ikke ilt, og for hvert minut der går uden førstehjælp, mindskes chancen for overlevelse med ca. 10 pct. Det er derfor meget, meget positivt, at statistikken for overlevelse efter hjertestop er markant forbedret de sidste 20 år – faktisk firedoblet, for at være helt nøjagtig. Hjertestartere er også opsat på nærmest hvert gadehjørne, og undervisningen i førstehjælp er blevet hverdagskost på arbejdspladser og undervisningssteder, for ved et hjertestop tæller hvert sekund. Her på Christiansborg har vi 15 hjertestartere placeret rundtomkring, og det glæder altså mit lille lægehjerte.

Jeg har undervist i hjerte-lunge-redning, lige siden jeg startede på medicinstudiet, og derfor kan det her lovforslag måske også for nogen synes en smule skævt, altså at vi i dag behandler et lovforslag om at give borgere over 60 år retten til at fravælge forsøg på genoplivning i tilfælde af hjertestop. Men det mener jeg absolut ikke er skævt. For det her lovforslag handler om selvbestemmelse, om værdierne i vores samfund og om respekten for, at man som menneske har ret til bestemme over sin egen krop og sit eget liv, også i døden. Og det er sådan set allerede en mulighed i dag, at syge mennesker kan fravælge behandling eller have et ønske om ikke blive genoplivet i tilfælde af hjertestop under et konkret sygdomsforløb. Men med det her lovforslag ønsker vi at udvide målgruppen, så alle borgere over 60 år, der er habile, altså som er i stand til at træffe sin beslutning, kan fravælge at blive genoplivet i tilfælde af hjertestop.

Med oprettelsen af et centralt register, hvor man kan registrere sit fravalg af genoplivning ved hjertestop, sikrer vi, at borgernes ønske bliver respekteret. Men samtidig skal vi dog sikre, at det ikke er beslutning, der tages i affekt eller i et øjebliks fortvivlelse, og derfor træder fravalget af genoplivningsforsøg også først i kraft, 7 dage efter at det er registreret, så man sikrer sig en eventuel genovervejelse af beslutningen, og så man som borgere kan trække sin beslutning tilbage og eventuelt tale med sine pårørende om det, inden det træder i kraft.

Med det her lovforslag ønsker Moderaterne at give vores ældre medborgere retten til at træffe beslutninger om eget liv og egen livsafslutning i langt højere grad end den dag i dag og ikke mindst sikre, at deres valg bliver hørt og respekteret. Derfor støtter vi selvfølgelig op om lovforslaget. Tak for ordet.

Kl. 16:40

Den fg. formand (Erling Bonnesen):

Tak for det. Der er ikke nogen korte bemærkninger. Tak til ordføreren. Vi går videre til SF's ordfører, og det er fru Kirsten Normann Andersen.

Kl. 16:40

(Ordfører)

Kirsten Normann Andersen (SF):

Tak for det. Lovforslaget, som vi behandler her, indfører en rettighed, hvorefter habile borgere, der er fyldt 60 år, får mulighed for at fravælge forsøg på genoplivning i tilfælde af hjertestop. Tilkendegivelsen skal ske på sundhed.dk eller via en fysisk blanket. Det er en udmøntning af en politisk aftale fra 2020, som så også er blevet præciseret i 2022. SF er en del af aftalen, og derfor støtter vi også op om forslaget her.

Alligevel vil jeg knytte et par kommentarer til forslaget. Det er nemlig ikke første gang, vi diskuterer muligheden for at give ældre habile borgere ret til fravalg af genoplivningsforsøg. Min personlige holdning til emnet har ikke ændret sig siden dengang. Jeg mener stadig væk, at vi skal passe på med at gøre døden til et bureaukratisk, medicinsk projekt, som hver eneste borger skal tage stilling til. Det er, tro det eller ej, faktisk de færreste af os, der har lyst til at forholde sig til, hvordan vi skal herfra, i det mindste i utide. Det synes jeg er vigtigt at vi minder os selv om en gang imellem, for vi får det en gang imellem til at lyde, som om vi kan planlægge livet frem til den dag, hvor vi skal herfra. Det kan vi faktisk ikke, og de fleste mennesker har egentlig heller ikke lyst til det, men har egentlig bare lyst til at leve livet, indtil det er slut.

Når jeg alligevel er med i aftalen, er det, fordi jeg gerne vil sikre, at muligheden skal være til stede. Fremkomsten af nye teknologier betyder, at vi kan redde rigtig mange mennesker, og hermed kan vi også forhindre nogle i at komme herfra helt naturligt. Jeg anerkender, at det har skabt nogle behov for at bede om at blive fritaget. Så selv om jeg er bekymret for, at vi skal regulere noget, som burde være et anliggende mellem sundhedspersonalet og en patient, som de kunne afklare med hinanden, så har jeg også i praksis set, at det er lettere sagt end gjort.

Derfor er jeg også glad for, at vi er lykkedes med pragmatiske løsninger, og det synes jeg også at lovforslaget er udtryk for. Derfor støtter SF selvfølgelig også op om forslaget, og jeg håber i virkeligheden bare, at ministeren også vil tilkendegive, at det her forslag skal følges op og følges tæt i forhold til implementeringen.

Jeg skulle i øvrigt hilse fra Enhedslisten og sige, at de også støtter forslaget.

Kl. 16:43

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi kan gå videre til Danmarksdemokraternes ordfører, og det er fru Marlene Harpsøe.

Kl. 16:43

(Ordfører)

Marlene Harpsøe (DD):

Det lovforslag, som vi behandler nu, udmønter et element i aftalen om det gode ældreliv, som et samlet Folketing indgik i 2020. I aftalen er der enighed om, at der skal laves en lovændring, som giver habile borgere, der er fyldt 60 år, mulighed for at fravælge genoplivningsforsøg ved hjertestop. Ved habile borgere forstås borgere, som kan forstå konsekvenserne af deres beslutninger og kan udøve deres selvbestemmelsesret i forhold til deres helbredsforhold i konkrete situationer, og dermed borgere, der selv kan forholde sig fornuftsmæssigt til behandlingsforslag m.v. Fravalget skal træde i kraft, 7 dage efter at fravalget er registreret, og formålet er, at borgere, der måtte have handlet i affekt, har mulighed for at omgøre deres beslutning.

Det foreslås også, at retten til fravalg af genoplivningsforsøg ikke skal være betinget af krav om dialog med andre, herunder f.eks. en læge eller en pårørende. Det samme gælder allerede for registreringer i livs- og behandlingstestamenterne. Som reglerne er i dag, har en borger kun mulighed for på forhånd at fravælge forsøg på genoplivning i tilfælde af hjertestop, hvis borgeren befinder sig i en aktuel sygdomssituation eller har oprettet et livs- eller behandlingstestamente.

Det fremgår endvidere af forslaget, at der skal etableres et centralt register, hvor borgernes forudgående fravalg registreres, så fravalg automatisk blive synligt i sundhedspersonalets it-systemer m.v. Der vil være mulighed for at tilkendegive fravalg af genoplivningsforsøg og omgørelse af en beslutning på sundhed.dk såvel som med en fysisk formular. Pligten for sundhedspersoner til at følge borgerens ønske om fravalg af genoplivningsforsøg ved hjertestop gælder ikke for sundhedspersoner, som er tilfældigt til stede, og som dermed ikke har kendskab til oplysningerne i registeret. Det samme gælder selvfølgelig for civilpersoner såvel som hjerteløbere.

Når man læser høringssvarene, tegner der sig imidlertid en række dilemmaer. På den ene side er der situationer, hvor sundhedsprofessionelle har været tvunget til at iværksætte genoplivningsforsøg på ældre alment alderdomssvækkede mennesker, som ellers udtrykkeligt har givet udtryk for et ønske om ikke at blive genoplivet, hvis de skulle falde om med et hjertestop, og en sådan handling kan forekomme både uværdig og uetisk. I disse tilfælde vil et fravalg af genoplivning absolut give mening.

Et af argumenterne mod forslaget er den manglende inddragelse af pårørende eller sundhedspersoner. Burde der ikke være en eller anden form for sikring af, at man har overvejet konsekvenserne? Hvis man har fravalgt genoplivning og kommer ud for et ulykkestilfælde, gælder valget, og i mange situationer i dag kan man jo med den rigtige og hurtige behandling komme sig helt over et hjertestop. Er man klar over det, når man vælger? Kan man i det digitale system sikre en eller anden form for refleksion?

Forslaget forholder sig heller ikke til, hvad man gør i de tilfælde, hvor man har en borger, der f.eks. er depressiv eller lignende uden at være erklæret inhabil, og som fravælger genoplivningsforsøg for derefter eksempelvis at forsøge selvmord. Ligeledes er der også spørgsmålet om motivationen bag et fravalg af genoplivningsforsøg. Ved folk, at langt de fleste, der er friske og rørige og genoplives efter et hjertestop, vender tilbage til en hverdag uden eller med få men? Og er det nok, at man får en pop op-notifikation med information om dette, når man er ved at fravælge genoplivning?

Forslaget vægter selvbestemmelse fuldstændigt, og i Danmarksdemokraterne ønsker vi absolut at give så meget selvbestemmelse til borgerne som overhovedet muligt. Men vi kan samtidig have en bekymring for, hvordan vi hjælper borgerne med at vide, hvad de gør, når de træffer så afgørende et valg som dette. Derfor har vi også brug for at få svar på, hvordan man vil sikre, at systemet ikke bruges uhensigtsmæssigt af mennesker med psykisk lidelse, og information til dem, som fravælger, så borgeren rent faktisk ved, at der er flere og flere, som kommer over et hjertestop uden skader og lever mange gode år derefter. Vi er fuldstændig enige i, at brugt rigtigt er dette en fornuftig lov, men der er blot en række dilemmaer, som skal afklares, før vi er helt sikre.

Kl. 16:47

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til Liberal Alliances ordfører, og det er fru Louise Brown.

Kl. 16:48

(Ordfører)

Louise Brown (LA):

Tak for det, formand. Forslaget, vi behandler her, er et forslag, som giver enhver borger over 60 år, som er ved sine fulde fem, mulighed for at fravælge genoplivning ved hjertestop, som det er blevet sagt et par gange allerede.

I dag har vi allerede det, der hedder livstestamenteordning, og en behandlingstestamenteordning. I den her ordning kan enhver borger, der er over 18 år, og som ikke er under et værgemål, der omfatter personlige forhold, herunder helbredsforhold, oprette et behandlingstestamente. I det kan man frasige sig livsforlængende behandling i tre situationer: hvis man er uafvendeligt døende, i tilfælde af fremskreden alderssvækkelse, ulykke, hjertestop eller lignende, der har medført så svær invaliditet, at patienten varigt vil være ude af stand til at tage vare på sig selv fysisk og mentalt, eller i den situation, hvor behandling kan føre til overlevelse, men hvor de fysiske konsekvenser af sygdommen eller behandlingen vurderes at være meget alvorlige og lidelsesfulde.

Men så lader det alligevel til, at der er nogle huller i osten, for er man nu over 60 år og ved sine fulde fem, men ikke ønsker en eventuel genoplivning ved et hjertestop, måske fordi man netop ikke ved, hvilket liv man vågner op til, kan man ikke rigtig frabede sig det i dag. I forbindelse med aftalen om det gode ældreliv, der blev indgået i 2020, blev aftaleparterne enige om, at den her føromtalte mulighed skulle være en rettighed for alle habile borgere over 60 år. Og der skal heller ikke herske nogen tvivl om, at vi i Liberal Alliance bakker op om et nej tak til genoplivning, hvis det er det, man ønsker.

Derfor kommer vi også til at stemme for det her forslag. Tak.

Kl. 16:49

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til Det Konservative Folkepartis ordfører, og det er hr. Per Larsen.

Kl. 16:49

(Ordfører)

Per Larsen (KF):

Tak for det, formand. Emnet har her under debatten været meget godt belyst, og det stammer jo netop fra aftalen om det gode ældreliv fra 2020. Det er jo en mulighed for, jeg forestiller mig mennesker i en situation, hvor de måske sammen med deres læge kommer frem til en konklusion om, at det måske vil være uhensigtsmæssigt, og at det kan have store konsekvenser, hvis der indtræder et hjertestop, og at det kan udvikle sig til en forfærdelig situation.

Vi støtter selvfølgelig forslaget. Det er det, der er lavet en aftale om. Hvis der opstår nogle uhensigtsmæssigheder, må man jo kunne evaluere på det på et tidspunkt for at se, hvordan det er gået, og så rette det til, hvis der bliver behov for det. Tak.

Kl. 16:51

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til Radikale Venstres ordfører, og det er hr. Stinus Lindgreen.

Kl. 16:51

(Ordfører)

Stinus Lindgreen (RV):

Tak, formand. Som vi efterhånden har hørt et par gange, omhandler lovforslaget en rettighed, hvorefter habile borgere, der er fyldt 60 år, kan frabede sig forsøg på genoplivning i tilfælde af hjertestop. Det kommer af den aftale, som alle vi partier herinde indgik for et par år siden, og som vi nu udmønter i dag. Jeg synes, det er blevet belyst godt af de tidligere ordførere, at det er et komplekst og dilemmafyldt emne. Jeg synes, det er landet et godt sted. Derfor bakker vi fra Radikale Venstres side naturligvis op om lovforslaget.

Der er en ting, der bliver nævnt i høringssvarene. Der bliver nævnt mange gode ting i høringssvarene, synes jeg, om de etiske overvejelser om vigtigheden af information til borgerne om, hvad det er, man siger ja til, hvordan man kan trække sit tilsagn tilbage, og hvordan vi kan sikre datasikkerheden. Alt det her er utrolig vigtigt og belyst rigtig godt i det høringsnotat, vi har modtaget fra ministeren. Så tak for det.

Der nævnes bl.a. fra Dansk Selskab For Patientsikkerhed, Danske Regioner, Dansk Sygeplejeråd og andre, at den løsning, vi er ved at udvikle her, også burde dække fravalg efter allerede gældende regler. Ved livs- og behandlingstestamente, som også har været nævnt tidligere, findes f.eks. fravalg i forbindelse med en aktuel sygdomssituation og lægeligt fravalg. Det synes jeg er utrolig relevant at få belyst. Jeg kan også forstå på høringsnotatet, at man hos Sundhedsdatastyrelsen allerede ser på, hvordan det kan lade sig gøre. Og det er i hvert fald noget, vi kommer til at have opmærksomhed på i udvalgsarbejdet.

Med de ord bakker vi i Radikale Venstre op om lovforslaget. Tak.

Kl. 16:52

Den fg. formand (Erling Bonnesen):

For det. Der er ikke nogen korte bemærkninger. Tak til ordføreren. Vi kan gå videre til Dansk Folkepartis ordfører, og det er fru Mette Thiesen.

Kl. 16:53

(Ordfører)

Mette Thiesen (DF):

Tusind tak. Jeg synes egentlig, der er blevet sagt det, der skal siges om det her lovforslag. Der er både blevet ridset fordele og ulemper op, og der er blevet ridset op, at det her er en aftale, som vi lavede for efterhånden nogle år siden. Jeg synes egentlig ikke, jeg vil sige yderligere, andet end at vi selvfølgelig som altid, når det er så komplekse lovforslag, som det, vi taler om her, glæder os til at følge udvalgsbehandlingen også med det her lovforslag, men at vi i Dansk Folkeparti selvfølgelig også støtter det her lovforslag. Det kan jo sagtens være, at man er i den her gruppe, hvor man måske har et rigtig dårligt hjerte, har oplevet at have haft hjertestop rigtig mange gange og er blevet genoplivet rigtig mange gange. Der synes vi altså, at det er i orden, at man så klart og tydeligt kan sige: Jeg har ikke lyst til at blive genoplivet igen og have de meget store og komplekse problemstillinger, der kan følge med efter et svært hjertestop. Det er selvfølgelig sagt med respekt for, at det her er meget, meget svært og er lidt af et minefelt, men jeg synes egentlig lovforslaget rammer det meget godt ind, også baseret på den politiske aftale, vi lavede for nogle år siden. Så vi glæder os til at følge det i udvalgsbehandlingen, men vi støtter selvfølgelig også det her lovforslag fra Dansk Folkeparti side.

Kl. 16:54

Den fg. formand (Erling Bonnesen):

Tak for det. Der er ikke nogen korte bemærkninger. Tak til ordføreren. Vi går videre til Alternativets ordfører, og det er fru Nikoline Erbs Hillers-Bendtsen. Værsgo.

Kl. 16:54

(Ordfører)

Nikoline Erbs Hillers-Bendtsen (ALT):

Tak for ordet, formand. I Alternativet går vi meget op i, at man skal have retten til at bestemme over sin egen krop. Det er jo noget af det, der er fokus på i det her lovforslag, og det byder vi jo hjertelig velkommen. Der skal ikke være nogen tvivl om, at vi også er bekymrede over den grænse, der er blevet sat på omkring de 60 år. Hvilke signaler kan det sende ud, at vi sender et klart statement om, hvornår ens liv måske ikke længere er værdigt? Det er nogle bekymringer, som vi også håber man vil tage med i det videre arbejde, ligesom vi også håber, at man vil tage bekymringerne om hele det praktiske forløb, når man har fravalgt genoplivning, med, for det er noget af det, der går os meget på i den her behandling. Men som udgangspunkt støtter vi jo, at man har retten til at bestemme over egen krop også i det her tilfælde, men der er nogle bekymringer, som skal med i arbejdet omkring lovforslaget, og som vi håber ministeren har særlig fokus på. Tak.

Kl. 16:55

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til Nye Borgerliges ordfører, og det er hr. Kim Edberg Andersen.

Kl. 16:55

(Ordfører)

Kim Edberg Andersen (NB):

Tak for det, formand. Lige indtil LA gik på talerstolen, havde jeg tænkt mig at gå op at sige: Det er et godt forslag; det støtter Nye Borgerlige naturligvis. Så sagde ordføreren for LA, at man skulle være ved sine fulde fem. Så i udvalgsbehandlingen vil jeg håbe at vi kan sikre, at jeg også lige kan få lov til at få muligheden, når jeg bliver 60. Naturligvis støtter vi forslaget. Det er et godt forslag. Det er meget teknisk, men det er et godt forslag. Så såfremt jeg også kan få muligheden, også når jeg ikke er ved sine fulde fem, vil jeg sige, at Nye Borgerlige naturligvis støtter forslaget.

Kl. 16:56

Den fg. formand (Erling Bonnesen):

Der er ikke nogen korte bemærkninger. Tak til ordføreren. Så kan vi gå videre til indenrigs- og sundhedsministeren.

Kl. 16:56

Indenrigs- og sundhedsministeren (Sophie Løhde):

Tak for det, og tak for bemærkningerne og modtagelsen af lovforslaget om mulighed for forudgående fravalg af genoplivningsforsøg ved hjertestop. Lovforslaget her udmønter jo en aftale, som blev indgået tilbage i december 2020 og efterfølgende justeret i februar 2022 med opbakning fra samtlige af de partier, som dengang var repræsenteret i Folketinget. Med lovforslaget indføres der en ny rettighed, som angår noget så fundamentalt som livets afslutning. Det er en ret til på forhånd at tilkendegive, at man ikke ønsker at blive genoplivet ved hjertestop. Den nye rettighed vil som bestemt i den justerede politiske aftale gælde for habile borgere, der er fyldt 60 år. Aldersgrænsen blev i sin tid besluttet af aftalepartierne efter det, man må kalde for både lange, men også grundige overvejelser om den virkelighed, som ordningen også skulle ud at leve i. Beslutningen blev taget på baggrund af input fra forskellige relevante aktører på området, og den er også for nylig blevet genbekræftet i en ordførerhøring blandt alle Folketingets partier.

Det er jo i bund og grund et politisk valg, hvem der skal være omfattet af ordningen om at kunne træffe en informeret beslutning om eget liv og død, hvis ens hjerte skulle holde op med at slå. Det politiske valg, som nu er truffet, altså aldersgrænsen på 60 år, har et, må man sige, meget bredt flertal bag sig, hele Folketinget, og det synes jeg er meget positivt og meget vigtigt. Men selvfølgelig kan man altid diskutere, om aldersgrænsen med god grund kunne ligge et andet sted. Det gjorde partierne som bekendt også, dengang man havde de lange og grundige overvejelser, og lovforslaget er jo i sidste ende udtryk for den balance, som gjorde, at alle partier også dengang kunne se sig selv i lovændringen.

Partierne var også enige om, at borgerne skal kunne fravælge genoplivningsforsøg ved hjertestop uden indblanding fra f.eks. egen læge eller pårørende. Regeringen foreslår derfor en ordning, som ligner den, vi allerede kender fra ordningen om behandlingstestamenter. Det vil ikke være et krav, at en sundhedsperson har en rolle i registreringsprocessen, eller at en myndighed har vurderet borgerens habilitet i forbindelse med registreringen. Fravalget vil træde i kraft 7 kalenderdage efter registreringen. Formålet hermed er jo at give borgeren en betænkningsperiode til at overveje, om der er handlet i affekt, eller om det er en velovervejet beslutning.

Efter forslaget vil borgeren altid også kunne fortryde sit fravalg og altid kunne tilbagekalde registreringen og dermed blive genoplivet i tilfælde af et hjertestop. Et registreret fravalg vil være bindende for sundhedspersoner, som vel at mærke har kendskab til det. Det er vigtigt, at sundhedspersonalet ikke går og frygter at blive straffet, hverken for at undlade genoplivning eller det modsatte. Der må naturligvis ikke være nogen tvivl om, hvornår der skal iværksættes et genoplivningsforsøg, og hvornår der ikke skal. Det kræver, at sundhedspersonen i den akutte situation med et hjertestop både har en enkelt, men også hurtig adgang til oplysninger om en borgers eventuelle fravalg. Det er derfor, ordningen skal understøttes digitalt. Det sikrer, at oplysningen om fravalg automatisk bliver delt på tværs med alle relevante sundhedspersoner i deres fagsystemer, så det er let og hurtigt at se, om en borger har fravalgt genoplivning. Det er samtidig også vigtigt at sikre, at borgere, der ikke anvender digitale løsninger, alligevel kan gøre brug af den nye rettighed. Derfor vil borgerne også kunne registrere deres fravalg via en papirblanket.

At fravælge genoplivning ved hjertestop er en stor beslutning, og borgeren bør derfor også løbende overveje med sig selv, om et registreret fravalg ønskes opretholdt eller ej. Derfor vil borgeren også få en årlig påmindelse om, at der er registreret et fravalg af genoplivningsforsøg ved hjertestop, så man på den måde også får en påmindelse.

Loven vil skulle sættes i kraft ved en bekendtgørelse, når den samlede løsning er klar, herunder den digitale understøttelse, forventeligt ultimo 2024, og når løsningen er ved at være klar, vil der også blive gennemført informationskampagner dels målrettet danskerne, dels målrettet sundhedspersonalet. Derudover vil der også blive udstedt en række nye administrative forskrifter, for det er naturligvis vigtigt, at det står klart for alle, hvad ordningen går ud på, hvilke rettigheder man har som borger, og hvad det betyder for de ansatte, der i dagligdagen skal passe deres arbejde.

Med de ord vil jeg kvittere for Folketingets modtagelse af lovforslaget her og også kvittere for de, ved jeg, mange, lange og gode drøftelser, som der også har været undervejs i hele processen med det her lovforslag, også adskillige år tilbage, med henblik på at kunne finde en samlet løsning, som hele Folketinget står bag.

Kl. 17:02

Den fg. formand (Erling Bonnesen):

Der er ikke nogen korte bemærkninger, så vi siger tak til ministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Sundhedsudvalget. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

13) 1. behandling af lovforslag nr. L 53:

Forslag til lov om ændring af lov om autorisation af sundhedspersoner og om sundhedsfaglig virksomhed, sundhedsloven, lov om lægemidler og lov om klage- og erstatningsadgang inden for sundhedsvæsenet. (Indførelse af et forbeholdt virksomhedsområde for sygeplejersker og specialsygeplejersker, udvidelse af jordemødres forbeholdte virksomhedsområde og Ankenævnet for Patienterstatningens kompetence til behandling af grønlandske klagesager om patienterstatning).

Af indenrigs- og sundhedsministeren (Sophie Løhde).

(Fremsættelse 12.10.2023).

Kl. 17:02

Forhandling

Den fg. formand (Erling Bonnesen):

Forhandlingen er åbnet, og den første ordfører er Socialdemokraternes ordfører, og det er fru Maria Durhuus. Værsgo.

Kl. 17:02

(Ordfører)

Maria Durhuus (S):

Tak for ordet, og ikke mindst tak til sundhedsministeren for at bringe dette meget vigtige lovforslag ind i salen. Vi husker alle historien om blodsukkeret og den manglende lægeordination, der fik fatale konsekvenser, i forbindelse med sygeplejersken, der skulle måle blodsukkeret. I dag tager vi første skridt til, at sygeplejersker selvstændigt kan vælge at måle blodsukkeret med de faglige kompetencer, de har, og hermed give dem et selvstændigt virksomhedsområde. Jeg er selv uddannet sygeplejerske og har arbejdet i bl.a. specialpsykiatrien, og jeg har oplevet, hvor svært det er at komme til at handle på de kliniske ting, jeg har set. Jeg skulle komme i kontakt med en læge for f.eks. at måle blodsukker, og det virker som et spild af offentlige ressourcer og tid. Borgeren stod foran mig, ændrede adfærd radikalt over et døgn, og jeg bliver fagligt i tvivl om, om han er ved at blive psykotisk eller bare har et blodsukker, der er for lavt. Jeg har fagligheden til at vurdere det, og når jeg ringer til lægen, vil lægen med garanti spørge mig, hvad jeg selv vurderer. Han vil bruge mine øjne og min faglighed som vidne til forholdet for patientens tilstand, fordi lægen ikke selv er til stede. I ni ud af ti tilfælde vil jeg blive spurgt, om jeg har målt blodsukkeret og blodtrykket og måske også undersøgt, om patienten kunne have en urinvejsinfektion, der kunne påvirke adfærden. Hvis jeg overholder loven, har jeg ikke målt det, medmindre der ligger en delegeret rammeordination fra en læge.

Så i dag vil jeg henstille til, at vi sammen anerkender den faglighed, sygeplejersker besidder, ved at give dem deres eget virksomhedsfelt, som jeg ved ligger mange på sinde, at vi starter den samtale, der udvikler og sikrer en sundhedssektor, som forbliver robust og stærk, og hvor faglighed og substans er centralt. For ud over en stor anerkendelse af sygeplejerskernes faglighed og kompetencer, ligger der også et signal i lovforslaget om, at sygeplejerskeuddannelsen i sig selv har værdi. Vi fæster også lid til, at sygeplejerskers virke under ansvar og samvittighedsfuldhed sagtens kan finde fodfæste. Vi sikrer også, at kvalifikationer og faglighed anvendes optimalt og rent faktisk kan sikre, at patienter og borgere ikke venter unødigt på at få startet en nødvendig behandling op på grund af systembestemte flaskehalse.

I dag skal sygeplejersker løse opgaver på delegation fra en læge. Det fungerer fint mange steder på hospitalerne, hvor man kender hinanden og går op og ned ad hinanden til hverdag, men der er steder, hvor det giver unødvendige forsinkelser, sluger tid, der kunne have været brugt bedre, eksempelvis i hjemmesygeplejen, på plejehjem, i fængsler eller på bosteder, hvor der ikke er en læge til stede. Med vedtagelsen af at virksomhedsområde vil sygeplejersker i autorisationsloven sikres ens vilkår over hele landet, men vi sikrer også ressourcer i vores sundhedsvæsen endnu bedre i fremtiden. Ifølge Dansk Sygeplejeråd svarer tidsforbruget på henvendelser til borgerens egen eller anden læge med henblik på at få tilladelse til at løse en opgave til, hvad der svarer til 600 effektive årsværk på landsplan.

Som uddannet sygeplejerske er man uddannet til at håndtere en lang række situationer, og den høje faglighed skal selvfølgelig afspejles i vores lovgivning og i de muligheder, sygeplejersker har for ligesom andre faggrupper i sundhedsvæsenet selvstændigt at kunne træffe beslutninger om at udføre visse opgaver. Mit håb er selvfølgelig også, at flere sygeplejersker ved en anerkendelse af fagligheden og nedbrydning af flaskehalse skulle få lyst til enten at vælge faget til eller blive og praktisere faget som den profession, det er. Der skal selvfølgelig stadig være et tæt samarbejde mellem læger og sygeplejersker og andre faggrupper, fuldstændig som der er i dag, og det vil fortsat være et arbejdsgiveransvar at sikre, at opgaverne koordineres og løses effektivt.

I en årrække har sygeplejersker kunnet tage speciallægeuddannelser, anæstesi, sundhedsplejerske m.v., men ligesom man i dag ikke kan kalde sig speciallæge uden at være det, kan man i fremtiden heller ikke kalde sig specialsygeplejerske uden at have taget uddannelsen. Det er også vigtigt, at vi vedtager dette, samtidig med at indenrigs- og sundhedsministeren får mulighed for at fastsætte et virksomhedsområde for specialsygeplejersker, der måske går lidt længere, end hvad der allerede gælder for sygeplejersker.

Jordemødrene har i flere år haft et selvstændigt virksomhedsområde, hvilket mange af os er glade for, for det ville være uhensigtsmæssigt, hvis de skulle tilkalde en læge for at konstatere, at en fødsel var i gang. De har også kunnet lindre i kampens hede til glæde for mange, men deres faglighed og behov for at korrigere fagligt er også overhalet af tidens behov, så derfor indeholder forslaget også en modernisering af en udvidelse af jordemødrenes virksomhedsområde ved at samle og tydeliggøre de opgaver, der falder under det selvstændige virksomhedsområde.

Det sidste, jeg vil nævne, er den hurtigere adgang til lægemidler. Det skal være nemmere og hurtigere at få adgang til lægemidler, og der skal være en lempelse i lovgivningen eller en udvidelse af lovgivningen, så sygeplejersker ikke oplever en frustration over ikke at kunne hjælpe borgere med et lægemiddel og ikke kunne få fat på lægen. Det tager tid, og det går mest ud over patienten, der skal vente.

Jeg vil også kort sige, at vi i Socialdemokratiet støtter lovforslaget om at udvide Ankenævnet for Patienterstatningens kompetence, så Grønlands selvstyre og regering kan benytte de danske myndigheder til at behandle sager om patienterstatninger i Grønland. Det sker efter anmodning fra det grønlandske selvstyre. Tusind tak for ordet, og tak for dette meget, meget vigtige lovforslag.

Kl. 17:08

Den fg. formand (Erling Bonnesen):

Mange tak til ordføreren for det. Der er ikke nogen korte bemærkninger. Vi går videre til Venstres ordfører, og det er hr. Christoffer Aagaard Melson.

Kl. 17:08

(Ordfører)

Christoffer Aagaard Melson (V):

Tak for det. Lovforslaget her er delt i to dele. Første del omhandler mere fleksibilitet i sundhedsvæsenet. Et velfungerende sundhedsvæsen er en forudsætning for vores velfærdssamfund. Et dygtigt og kompetent fagpersonale sikrer, at sundhedsvæsenet er velfungerende. Derfor er det også vigtigt, at vi udviser medarbejderne tillid til, at de rent faktisk kan udføre deres arbejde på den bedst mulige og mest effektive måde. I Venstre tror vi generelt på, at arbejdsopgaverne i sundhedsvæsenet bliver løst bedst, hvis arbejdet bliver tilrettelagt decentralt på den enkelte arbejdsplads, og at fagpersonerne bedre kan tage stilling til, hvordan opgaverne præcis skal løses, end vi kan fra Christiansborg.

Vi vil nu give sygeplejerskerne mulighed for at bruge deres faglige kompetencer i højere grad, end de i øjeblikket har tilladelse til. I dag må sygeplejerskerne ikke selv tage stilling til f.eks. håndtering af receptpligtige lægemidler, syning af sår og foretagelse af visse vaccinationer, på trods af at de jo helt åbenlyst har kompetencerne til det. Vi skal sætte sygeplejerskernes faglighed mere fri.

Det vil vi gøre ved at tilknytte sygeplejerskerne et forbeholdt virksomhedsområde. Med det vil sygeplejerskerne nu få mulighed for selvstændigt at træffe beslutninger og udføre flere opgaver. Videreuddanner en sygeplejerske sig til specialsygeplejerske, får de også flere kompetencer, og derfor synes vi også, det er oplagt, at det foreslås, at ministeren får mulighed for at fastsætte regler om eventuelt at give dem yderligere et forbeholdt virksomhedsområde. Hvad det specifikt skal være, og for hvilke specialer det skal gælde, vil blive afklaret i en faglig proces.

Det her forslag er i øvrigt noget, som Dansk Sygeplejeråd bl.a. har kæmpet for i rigtig mange år, så vi er rigtig, rigtig glade for, at vi endelig kan levere. Og vi vil også følge op på jeres opfordring til, at vi i den proces, som jeg i øvrigt også bakker op om, hurtigt kommer videre med også at få de helt præcise retningslinjer klarlagt, og det skal vi nok holde ministeren i ørerne i forhold til. Vi vil også gerne kigge nærmere på jeres forslag om, at de såkaldte APM-sygeplejersker også kan omfattes af det her virksomhedsområde. Det er noget, som vi har behov for at kigge yderligere ned i, og vi vil prøve i udvalgsprocessen at kigge på, hvilke muligheder der er dér.

Til sidst vil jeg også lige nævne jordemødrene. De har jo, heldigvis kan man sige, i en årrække haft lidt flere muligheder, end sygeplejerskerne har fået. Men det er, som den tidligere ordfører også har sagt, på tide, at vi får kigget på deres virksomhedsområde og får moderniseret det, i forhold til at de også kan løse deres opgaver på den bedst mulige måde og kan udnytte de kompetencer, de har, endnu bedre og på en mere effektiv vis, så vi ikke har for meget dobbeltarbejde og bureaukrati.

Den anden del af det her lovforslag omhandler en ændring af klage- og erstatningsloven. Efter anmodning fra naalakkersuisut vil vi stille de danske myndigheder til rådighed for grønlandske sager om patienterstatning. Helt konkret vil vi udvide Ankenævnet for Patienterstatningens kompetence. Den skal fremover også indbefatte behandlingen af klager i sager, som Ankenævnet for Patienterstatningen behandler efter aftale med naalakkersuisut .

Med mere tillid og ikke mindst mere fleksibilitet får vores sygeplejersker endnu bedre mulighed for at gøre det arbejde, som de er bedst til, og som vi også skal turde tro på at de selvfølgelig har de kompetencer, der skal til, for at tage ansvar for. Så det er et rigtig godt forslag, og den anden del er også rigtig god, så den bakker vi selvfølgelig også op om. Tak for ordet.

Kl. 17:12

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til Moderaternes ordfører, og det er fru Monika Rubin.

Kl. 17:12

(Ordfører)

Monika Rubin (M):

Tak for det. Lovforslaget, som vi behandler her i dag, handler jo om at knytte et forbeholdt virksomhedsområde til autorisationen som sygeplejersker og specialsygeplejersker, og det er et skridt i den rigtige retning i forhold til at skabe et mere effektivt og tilgængeligt sundhedsvæsen for borgerne.

Med det her lovforslag får sygeplejersker fremover mulighed for selvstændigt at træffe beslutning om at udføre visse opgaver, som hidtil har været forbeholdt læger. Det er altså en rigtig god ting, siger jeg her som læge. Vi har nemlig hørt og sagt det mange gange før: Vores sundhedsvæsen mangler sundhedsfagligt kvalificeret personale. Derfor er vi nødt til at gøre arbejdsgangene så smidige som muligt, så vi får mest muligt ud af de personer, som vi allerede har i vores sundhedsvæsen, og som har kompetencerne til at udføre det nødvendige stykke arbejde.

Det er i forbindelse med det her lovforslag i virkeligheden ret ligetil. For sygeplejersker er altså ikke bare lægernes små hjælpere. Det er dygtige fagfolk med den nødvendige uddannelse, erfaring og ekspertise til at udføre opgaver, som bl.a. nævnes i det her lovforslag, og det kunne være blodprøvetagning, vaccinationer og syning af overfladiske sår uden for ansigtet. Det er altså en faggruppe, som jeg i mit lægefaglige virke slet ikke kan være foruden. Ved at give sygeplejersker beføjelserne til selvstændigt at udføre visse opgaver kan vi sikre, at patienterne får den rette behandling langt hurtigere.

Vi styrker med andre ord vores sundhedsvæsen ved at lade sygeplejerskerne benytte deres fulde potentiale og derved også frigive og frigøre lægernes tid til mere medicinsk komplekse opgaver. Det bliver særlig vigtigt, hvis vi bevæger os væk her fra hovedstaden, hvor vi står i dag, og ud i noget af det, nogle ynder at kalde Vandkantsdanmark, for her er der desværre en udbredt lægemangel. Og her er det altså ofte sygeplejersker, der er de primære sundhedsudbydere. Det her lovforslag vil altså give dem mulighed for at yde en langt mere omfattende sundhedspleje i deres lokalsamfund. Så det her lovforslag er godt nyt for lægerne, for sygeplejerskerne og for borgerne, og det støtter Moderaterne selvfølgelig op om.

De to andre elementer i lovforslaget støtter Moderaterne også op om: Udvidelsen af det forbeholdte område for jordemødre og det at give Ankenævnet for Patienterstatningenkompetence til at behandle klager over afgørelser i sager, som Patienterstatningen behandler i samarbejde med Grønlands selvstyres regering. Tak for ordet.

Kl. 17:15

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til SF's ordfører, og det er fru Kirsten Normann Andersen.

Kl. 17:15

(Ordfører)

Kirsten Normann Andersen (SF):

Tak for ordet. Jeg har virkelig glædet mig til at skulle behandle det her lovforslag i dag. Lovforslaget indebærer, som det er blevet sagt tidligere, at der til autorisationen som sygeplejerske bliver knyttet et forbeholdt virksomhedsområde. Det vil medføre, at sygeplejersker får mulighed for selvstændigt at træffe beslutninger om at udføre bestemte opgaver, som i dag er forbeholdt læger. Det gælder bl.a. blodprøvetagning, anvendelse af visse nærmere bestemte vacciner og lægemidler, anlæggelse af et kort perifert venekateter og syning af overfladiske hudsår uden for ansigtet, og det er helt ærligt på tide.

Lovforslaget ændrer også det forbeholdte virksomhedsområde for jordemødre. Ændringen består både af en modernisering af reglerne og en udvidelse af jordemødrenes forbeholdte virksomhedsområde. Så er der jo i øvrigt også andre, der er gået rigtig meget i detaljer. Så jeg har egentlig bare lyst til at knytte nogle kommentarer til det her lovforslag. For sundhedssektoren er virkelig i knæ, og en af årsagerne er mangel på sundhedspersonale. Der er simpelt hen for mange opgaver til alt for få mennesker, og derfor skal vi også gøre alt, hvad vi kan, for at rationalisere med kræfterne. For et par år siden sad min gamle far en eftermiddag i en lænestol virkelig svækket og havde det meget, meget skidt. Han havde før haft det skidt på grund af svær blodmangel, og det var derfor også nærliggende at få målt en blodprocent. Men det måtte den erfarne hjemmesygeplejerske ikke selv tage initiativ til. Hun skulle i stedet for at ringe til lægen, som så ville foreslå, at hun måtte måle en blodprocent.

Nu sidder lægen jo altså ikke bare og venter på, at en hjemmesygeplejerske skal ringe med et behov for at få løst nogle opgaver, og der gik også en halv time, før lægen faktisk ringede tilbage, og da prøven så var taget, kunne man så en gang til forsøge at få fat i en læge. Sikke et spild af tid, og sikke et spild af ressourcer. Jeg har dog også noteret mig både lægernes og FOA's bekymringer for patientsikkerheden, men også for opgaveflytningen, og at det ikke må ske på bekostning af bl.a. social- og sundhedsassistenterne. Lægerne er bekymret for patientsikkerheden, og jeg vil i udvalgsbehandlingen derfor også bede sundhedsministeren om at præcisere, for det tror jeg faktisk er vigtigt, hvordan den her lov kan styrke det tværfaglige samarbejde, og at det ikke sker på bekostning af andre faggrupper. Det er jeg selv ret sikker på ikke er tilfældet, men jeg synes faktisk, det er rimeligt, at vi betrygger alle i, at vi, når vi gør de her ting, så gør det, fordi det giver mening.

Jeg vil i den forbindelse også bede ministeren om at redegøre for overvejelser om, hvordan andre faggrupper også med fordel kan få udviklet deres virksomhedsområder til gavn for tværfagligheden og til gavn for patienterne. Jeg har flere gange nævnt det. Jeg synes f.eks., det ville give rigtig god mening, at farmaceuter også kunne få lov til at udskrive medicin til klamydia. Når man kan gå ned og få en test på apoteket, er det også rimeligt, at man kan købe medicinen ved samme lejlighed, og det kan en farmaceut sagtens tage stilling til, eller for den sags skyld til en øjenbetændelse. Det ville have hjulpet mig selv lidt i den her uge, hvor det var en lille smule besværligt at få fat i en læge og så bagefter også at få fat i et apotek. Men helt ærligt: Det kunne farmaceuten sagtens have taget stilling til.

Sådan er der på en række områder dygtigt personale, som kan meget selv, måske ikke som det første, når man kommer ud fra studiet, men i takt med at vi bliver mere og mere erfarne, får vi også mere og mere viden, og jeg har set erfarne sygeplejersker, som vidste mere end den yngste læge på en sygehusafdeling, og jeg har også set social og sundhedsassistenter, som var erfarne, og som vidste mere end den nyeste sygeplejerske, der var kommet ind på afdelingen. Det skal vi blive bedre til i forhold til det tværfaglige samarbejde. Vi skal bruge det, folk er gode til.

Det her lovforslag handler i første omgang om sygeplejersker og jordemødre, og jeg er virkelig glad for, at vi nu er i gang, og jeg vil blot sige, at SF støtter forslaget, og at jeg skulle hilse fra Enhedslisten og sige, at de gør det samme.

Kl. 17:20

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren. Vi går videre til Danmarksdemokraternes ordfører, og det er fru Marlene Harpsøe.

Kl. 17:20

(Ordfører)

Marlene Harpsøe (DD):

Så er det L 53. Det er en historisk dag i dag, og det kan godt være, at det ikke er alle her i salen, der ved det, men jeg er sikker på, at de mange sygeplejersker, der sidder herinde i salen i dag, ikke mindst oppe på tilhørerpladserne, især ved det. Jeg er også selv sygeplejerske, og jeg må sige, at jeg bliver så glad for at se, at der rent faktisk er fremskridt på det her område.

Jeg vil nærmere redegøre for Danmarksdemokraternes holdning til det her, og jeg kan love jer for, at den er positiv. Forslaget medfører nemlig, at sygeplejersker såvel som jordemødre fremover ikke nødvendigvis skal have tilladelse fra en læge for selvstændigt at udføre opgaver, de allerede udfører i dag og har kompetencer til. Samtidig sikrer forslaget en bedre anvendelse og udvikling af sundhedspersonalets kompetencer. F.eks. vil patienter ikke skulle opleve ventetid i et tilfælde, hvor sygeplejersken i dag skal afvente en læges stillingtagen til eller godkendelse af behandlingsinitiativer, før de kan iværksættes. Det er overordnet positivt, at sundhedspersonalet tildeles virksomhedsområder, som er forbeholdt dem. Det er virksomhedsområder, der afspejler deres kompetencer, de opgaver, de udfører på daglig basis, og den udvikling, der er sket på uddannelsesområdet.

Det er store sager, som vi behandler her i dag. Det er et lille lovforslag, men det har kæmpestor betydning, ikke kun for sygeplejerskerne, men for sundhedsvæsenet som helhed og især også for patienterne. Der er flere ordførere, senest SF's ordfører, der har været heroppe at sige, at der i dag sker en hel del spildtid i sundhedsvæsenet på den her baggrund. Det kan jeg bekræfte ud fra praksis. Det er jo tid, man kunne have brugt til meget bedre ting, ligesom lægerne helt sikkert også vil kunne have brugt tiden langt bedre til netop at se på nogle komplekse medicinske tilstande og undersøge dem, som det også har været nævnt fra Moderaternes ordfører.

Så det er en rigtig god dag i dag. Vi skal generelt have mindre bureaukrati og bøvl. Vi skal sætte patienten i centrum. Da jeg læste lovforslaget, blev jeg selvfølgelig lykkelig og glad over at se, at der var en række behandlingsinitiativer, som sygeplejerskerne bl.a. nu får et forbeholdt virksomhedsområde omkring, men jeg må indrømme, at jeg synes, listen var lidt kort. Baseret på praksis tænker jeg i hvert fald, at der må være flere ting på den liste, og jeg tænker, at jeg stiller et udvalgsspørgsmål under behandlingen for at høre om de andre initiativer, som må have været på dagsordenen, men måske har været lagt til side i første omgang. Når det så er sagt, har jeg selvfølgelig også bemærket, at vi giver hjemmel til sundhedsministeren til at udarbejde en bekendtgørelse, så man også fremadrettet kan tilføre flere initiativer i forhold til det her forbeholdte virksomhedsområde. Så det er rigtig positivt.

Vi skal have mindre bureaukrati og mindre bøvl, og vi har faktisk ikke råd til at gøre andet. SF's ordfører sagde det også. Vi har et utrolig presset sundhedsvæsen. Vi har behov for at tænke os ordentligt om, og vi har behov for at sætte nogle ting i gang, som vi ved giver mening ude i virkeligheden. Det gør det her. Og det giver i høj grad også mening for de patienter, som står i kø for at få behandling hurtigt. Så der skal lyde stor tak for det.

Jeg bed også mærke i, at der var nogle gode bemærkninger fra Socialdemokraternes ordfører, som også var inde på sygeplejerskeuddannelsen. For det her beviser, at vi har en sygeplejerskeuddannelse i dag, som er rigtig god, og det skal vi anerkende. Vi har nogle rigtig gode uddannelser, også her. Men vi skal i højere grad have tillid til sygeplejerskernes faglighed derude, og vi skal også se på, om der ikke kunne være nogle flere ting, som vi kunne tilføje til den liste over det, som sygeplejerskerne med de kompetencer, de har i dag, sagtens kan udrette uden hele tiden at skulle spørge en læge om lov.

Tak for ordet, og tak, fordi I alle sammen bakker op om det her historiske lovforslag.

Kl. 17:25

Anden næstformand (Jeppe Søe):

Tak til ordføreren. Der er ikke nogen korte bemærkninger. Næste ordfører på talerstolen er fru Louise Brown fra Liberal Alliance.

Kl. 17:25

(Ordfører)

Louise Brown (LA):

Tak for det. Endelig kommer der rent faktisk et reelt forslag på bordet, hvor vi ret hurtigt kan fjerne en del af det bureaukrati, der i dag er ude i den her virkelige verden blandt sygeplejerskerne. Med det her lovforslag foreslås det at udvide sygeplejerskernes virksomhedsområde, således at de kan varetage flere typer af behandlinger uden at skulle spørge en læge om lov først.

Jeg har for ganske nylig været på besøg på Hedensted Kommunes Rehab- og akutcenter. Her talte jeg med lederen, der gav udtryk for, at det her lovforslag faktisk er længe ventet. Det giver nemlig supergod mening for arbejdsgangene, at sygeplejerskerne kan foretage lidt mere, end de kan i dag, uden at skulle spørge om lov først. Hun fortalte bl.a., at når der skulle ordineres en bestemt type medicin, skal sygeplejersken først ringe til lægen. Her skal hun måske stå i kø og vente på, at lægen er klar. Herefter skal hun så forklare situationen, hvorefter lægen siger: Ja, selvfølgelig, gør du bare det. Først herefter kan sygeplejersken så handle. Den her proces tager, som flere også har nævnt, unødvendig tid både for sygeplejersken og for lægen. Men vigtigst af alt gør det, at patienten skal vente i længere tid. Her kan vi så med et ret let greb gøre tingene lidt mere smidige for alle.

Jeg har naturligvis læst mig til i nogle af høringssvarene, at det ikke er alle, der er lige begejstret for den her løsning. Her er FOA bl.a. på banen, fordi de er bange for, at sygeplejerskerne kommer til at tage noget af arbejdet fra social- og sundhedsassistenterne. Til det må jeg bare spørge: Hvem er det egentlig, der er den vigtigste i den her sammenhæng? Er det patienternes ve og vel? Eller er det social- og sundhedsassistenternes? Altså, jeg anerkender det store arbejde, som social- og sundhedsassistenterne varetager, bl.a. i vores sundhedssystem. Uden dem kunne det jo ikke fungere så godt, som det gør i dag. Men vi bliver nødt til at kigge på det her i det helt store billede og tænke på, hvem det egentlig er, det handler om. Det er patienterne. Og det kunne jo også være, at social- og sundhedsassistenterne ved gennemførelsen af det her lovforslag faktisk fik endnu bedre tid til omsorgsopgaver.

Lovforslaget omhandler en masse forskellige tiltag, der sammenlagt udvider virksomhedsområdet for sygeplejerskerne, heriblandt udtagelse af kapillærblodprøver og veneblodprøver, anlæggelse af venekateter, ventrikelsonder og katetre gennem urinrøret, suturering af overfladiske hudsår og flere ordinationer og behandlinger. Og jeg er faktisk helt tryg ved og har stor tillid til, at når forslaget er udformet, som det er, er det også gjort med en viden om, at det er sikkert for patienterne. Derfor har vi heller ikke noget problem med at stemme for det her lovforslag. I bund og grund mangler vi mange ting i vores sundhedssystem, og tillid til vores sundhedspersonale er altså også lidt en mangelvare, synes jeg.

Når det er sagt, gør det her sig naturligvis også gældende, når det vedrører jordemødrene, som også er nævnt i lovforslaget, og deres virksomhedsområder. Og anden del af lovforslaget om Ankenævnet for Patienterstatningens kompetence til at behandle grønlandske klagesager om patienterstatning bakker vi naturligvis også op om. Tak for ordet.

Kl. 17:28

Anden næstformand (Jeppe Søe):

Tak til ordføreren. Der er ikke nogen korte bemærkninger. Næste ordfører på talerstolen er hr. Per Larsen fra Det Konservative Folkeparti.

Kl. 17:28

(Ordfører)

Per Larsen (KF):

Tak for det, formand, og tillykke til sygeplejerskerne og jordemødrene, men jo også tillykke til patienterne. Det Konservative Folkeparti kommer til at støtte forslaget, der jo i sin substans er en udmøntning af det, vi aftalte i 2022 om smidiggørelse af arbejdsgangene i sundhedsvæsenet, da der er behov for, at ressourcerne anvendes bedst muligt.

Der mangler mange steder personale, og samtidig er der også en økonomi, som er meget, meget stram. Vi skal derfor hele tiden gøre, hvad der er muligt for at effektivisere behandlingsforløbene, og her er sygeplejerskerne jo en stor og uundværlig ressource. Derfor er der også behov for at udvide rammerne for, hvad sygeplejerskerne og jordemødrene kan udføre helt selvstændigt uden først at skulle konsultere den ansvarlige læge. Der er jo nævnt, også her fra talerstolen, nogle af de ting, som det handler om, nemlig at sy mindre sår, lægge kateter og den slags ting.

Når det så er sagt, vil jeg sige, at der også er en række opmærksomhedspunkter, som adresseres i høringssvarene. For det første må vi aldrig gå på kompromis med patienternes sikkerhed. Vi har jo et princip i sundhedsloven, der tilsiger, at patienterne skal behandles efter bedste specialiststandard. Det skal vi selvfølgelig iagttage. For det andet skal vi også minimere forbruget af de sparsomme ressourcer. I flere af høringssvarene er der jo en bekymring for sygeplejerskernes selvstændige virke, når nu det gælder f.eks. prøvetagning og andre ting. Når det handler om måling af patienternes infektionstal eller blodsukker, er det typisk noget, der kan klares med at tage blod fra en finger eller en øreflip, og det er jo helt uproblematisk. Der er jo også udmærkede apparater til at frembringe resultatet af blodprøven. Men når det gælder blodprøver udtaget i albuen, som efterfølgende skal analyseres på et hospital, rejses der en bekymring, dels fordi en sådan blodprøve jo koster noget at få analyseret, dels fordi samme blodprøve typisk også skal anvendes til at stille en konkret diagnose, så man kan finde ud af, hvad patienten fejler. Som bekendt er det jo lægen, der stiller diagnosen.

Der udtages jo ufattelig mange blodprøver i det her land. Alene ude på Rigshospitalet, som jeg var ude at besøge for et stykke tid siden, udtager og analyserer de over 8 millioner prøver på det laboratorium, som de har. Dansk Selskab for Almen Medicin skriver også i deres høringssvar, at jo flere der selvstændigt kan iværksætte prøvetagning, jo flere prøver vil der blive taget. Det gælder alle steder i sundhedsvæsenet, og når man fjerner et led i godkendelsen eller dialogen, øger det antallet af undersøgelser eller henvendelser. Det er jo også noget af det, vi har set, da man gav de praktiserende læger mulighed for at henvise til scanning; så steg antallet af scanninger, som jo også er ressourcekrævende.

Vi har også bemærket, hvad FOA skriver i forhold til den bekymring, de har, som handler om opgaveglidning. Men vi ser frem til udvalgsbehandlingen, så vi inden den endelige vedtagelse kan have mere fast grund under fødderne. Vi konservative støtter selvfølgelig også, at Patienterstatningen får mulighed for at behandle sager efter aftale med det grønlandske sundhedsvæsen. Tak for ordet.

Kl. 17:32

Anden næstformand (Jeppe Søe):

Tak til ordføreren. Ingen har trykket sig ind. Næste ordfører på talerstolen er hr. Stinus Lindgreen fra Radikale Venstre. Værsgo.

Kl. 17:32

(Ordfører)

Stinus Lindgreen (RV):

Tak, formand. Lovforslaget her ændrer og udvider det virksomhedsområde, der er forbeholdt for sygeplejersker, specialsygeplejersker og jordemødre. Målet er, som vi har hørt, en bedre brug af vores kompetente sundhedsfaglige personale, så vi bedst muligt kan løse de mange opgaver, der er i vores sundhedsvæsen, til gavn for patienterne. Det er helt oplagt fornuftigt, ikke mindst i en tid, hvor vi hele tiden taler om et sundhedsvæsen, der er presset, og hvor vi skal prioritere ressourcerne bedst muligt og løse opgaven så effektivt, som vi kan. Vi har i Radikale Venstre længe talt for, at vi skal blive bedre til at tænke bredt, i forhold til hvordan de forskellige sundhedsfaglige grupper bedst kan anvende deres kompetencer i sundhedsvæsenet. Dette lovforslag er en del af den løsning, så tak for det.

Derfor bakker vi også i Radikale Venstre op om lovforslaget, ligesom vi kan se de generelt positive høringssvar gør, dog med de forventede uenigheder, der oplagt også er på området. For at være sikker på, at vi løser udfordringerne optimalt og ikke skaber nye problemer for os selv og for patienterne og for personalet, for det tværfaglige samarbejde, for patientsikkerheden eller i forhold til at skabe et unødigt ressourcepres, så er det vigtigt, at der er klarhed og enighed til gavn for faggrupperne, sundhedsvæsenet og ikke mindst patienterne selv. Det har tidligere ordførere også været inde på forskellige aspekter af, herunder hr. Christoffer Aagaard Melson, fru Kirsten Normann Andersen og senest hr. Per Larsen. Mange af de samme bekymringer har jeg også, og det skal vi have belyst. Jeg er sikker på, at vi kan få det løst, men jeg har nogle spørgsmål, som jeg vil oversende til ministeren efterfølgende, og så ser jeg også frem til udvalgsarbejdet. Men vi bakker op i Radikale Venstre.

Kl. 17:34

Anden næstformand (Jeppe Søe):

Tak til ordføreren. Der er ingen korte bemærkninger. Næste ordfører på talerstolen er fru Mette Thiesen, Dansk Folkeparti.

Kl. 17:34

(Ordfører)

Mette Thiesen (DF):

Tusind tak. Det er jo en fornøjelse at komme på talerstolen efter så mange positive taler, og det stopper bestemt ikke her. I Dansk Folkeparti er vi også rigtig, rigtig glade for det her lovforslag. Vi er rigtig glade for, at man nu endelig går ned ad den vej, hvor man i højere grad anerkender flere fagligheder, dygtige fagpersoner på sundhedsområdet. Vi skal også være ærlige og sige, at vi gerne så, at man også gik endnu længere, og det er jo en af de ting, som vi tager med i forbindelse med bl.a. det høringssvar, der også er kommet fra FOA, for der er rigtig dygtige mennesker rundtomkring i vores sundhedsvæsen, som sagtens kan få flere opgaver. Det, vi også skal være sikre på for netop at sikre et sundhedsvæsen, som fungerer rigtig godt, er jo, at alle bliver anerkendt for deres kompetencer, bliver set for deres kompetencer og får lov til at arbejde inden for det felt, de er uddannet på. Og det er vi altså ikke dygtige nok til i dag, og vi er slet ikke dygtige nok til at anerkende de rigtig mange dygtige mennesker, der er derude.

Så vi går til udvalgsarbejdet med, hvad skal man sige, både en glæde over, at vi her står med et lovforslag, hvor man virkelig anerkender sygeplejerskerne og giver dem nogle flere kompetencer og muligheder for at levere på de kompetencer – det er den ene ting – men vi så også gerne, at man gik længere. Og det er noget af det, så vi glæder os til at drøfte i den videre udvalgsbehandling, sådan at vi kan sikre, både at vi har en masse fagpersoner på sundhedsområdet, som er glade ved at gå på arbejde hver dag, og som føler, de får lov til at levere det, som de er uddannet til, bliver anerkendt for det, som de kan, men også, at vi ser flere og anerkender flere og breder det mere ud, sådan at man ikke har så snævert et fokus på, hvem der kan hvad, men så man breder det mere ud.

Lad det være ordene herfra. Det er et fantastisk lovforslag, som vi selvfølgelig støtter, og jeg vil glæde mig rigtig meget til at følge udvalgsbehandlingen, også med de kommentarer, der er kommet fra de andre ordførere. Så tusind tak for det. Vi støtter forslaget.

Kl. 17:36

Anden næstformand (Jeppe Søe):

Tak til ordføreren. Den næste ordfører er fru Nikoline Erbs Hillers-Bendtsen fra Alternativet.

Kl. 17:36

(Ordfører)

Nikoline Erbs Hillers-Bendtsen (ALT):

Tak for ordet. Vi støtter selvfølgelig også det gode forslag fra Alternativet og er glade for, at vi står samlet om at sikre, at flere får lov at bruge deres faglighed, og at vi har tillid til, at det kan de godt.

Det her forslag er med til at give sygeplejersker og jordemødre større beføjelser og mulighed for at udøve deres faglige kundskaber. Vi viser tillid til, at sundhedsfaglige beslutninger kan tages tættere på patienten, og at lag springes over, hvor sygeplejersker som udgangspunkt har den nødvendige viden. Det bidrager til et smidigere og mere enkelt sundhedsvæsen med mere plads til kerneopgaven.

Dertil finder vi det faktisk også positivt, at Grønlands eget ønske om, at de danske myndigheder med forslaget vil få mulighed for at assistere det grønlandske klage- og patienterstatningssystem, også er en del af aftalen.

Derfor er vi glade for det gode lovforslag, som vi selvfølgelig støtter i Alternativet. Tak.

Kl. 17:37

Anden næstformand (Jeppe Søe):

Tak til ordføreren. Den næste ordfører er hr. Kim Edberg Andersen, Nye Borgerlige.

Kl. 17:37

(Ordfører)

Kim Edberg Andersen (NB):

I Nye Borgerlige har vi jo altid sagt, at der skulle være meget mere respekt for fagligheden. Det får vi i dag. Guderne skal vide, at jeg er blevet syet mange gange i mit liv af en sygeplejerske. Man forstår jo ikke, hvorfor jeg lige pludselig skal have brug for sting, men det har jeg haft mange gange i mit liv. Og hver eneste gang har en læge på skadestuen i Aalborg kigget på mig, hvorefter en sygeplejerske har udført det. Alle kunne jo se, at jeg skulle have sting, men der skulle lige en læge forbi og kigge på det. Det menneske, som faktisk syede mig alle gangene – godt nok forskellige mennesker – havde jo fagligheden. Hun kunne godt se, at det flækkede øjenbryn jo nok ikke helede af sig selv og heller ikke et stort åbent sår på skulderen, eller hvor pokker jeg nu havde sørget for at komme til skade henne, da jeg var yngre.

Så det her giver så god mening. Det skulle være sket for 20 år siden, for det har været et spild af ressourcer i alle de år. Så Nye Borgerlige kommer naturligvis til at støtte forslaget, for det giver ingen mening ikke at gøre det. Men vi skal jo ikke stoppe her. Altså, jeg er klar over, at sygeplejerskerne er glade i dag, og så kan det godt være, at de minder lidt mere om læger, når vi så måske åbner op for, at noget af det, som de laver i dag, eller opgaver, de superviserer, glider til nogen, som også har stor faglighed. Men jeg tror, at det er fremtiden. Det tror jeg vi bliver nødt til at se ind i, for jeg sidder også i en region, hvor vi bare ved at vores personale godt vil, men måderne, konstruktionerne og systemerne skal vi have rusket op i for at få det til at virke igen. Og vi har mange, mange dygtige mennesker, der gerne vil. Måske skal vi sørge for at gøre alle de mindre stillinger i sundhedsvæsenet mere interessante, altså specialisere dem en lillebitte smule og se, om vi kan tiltrække nogle folk og for guds skyld udnytte de kapaciteter, vi allerede har.

Så jeg håber, at det her starten på noget meget mere og ikke bare ligesom punktummet for en lang diskussion. For hvis det her er starten på meget mere, tror jeg, at vi kan få et sundhedsvæsen, som vi rent faktisk kan se os selv i øjnene over om ganske få år, og at vi forhåbentlig også den her måde kan begynde at rekruttere de mennesker, der skal til. For der er da ikke noget mere nedværdigende som håndværker – jeg er selv håndværker, og det er sygeplejersker også – end at der skal en ind og fortælle en, hvad der er rigtigt, og hvad man skal lave, og sige: Det kan du faktisk godt. Det er nedværdigende, og det skal vi holde op med. Vi uddanner dygtige mennesker på alle niveauer i Danmark, og det skal vi have tillid til.

Nye Borgerlige støtter forslaget.

Kl. 17:40

Anden næstformand (Jeppe Søe):

Tak til ordføreren. Næste ordfører er fru Aaja Chemnitz fra IA.

Kl. 17:40

(Ordfører)

Aaja Chemnitz (IA):

Tak for ordet. Naalakkersuisut har i forbindelse med den forestående ændring af det grønlandske klage-og erstatningssystem efterspurgt muligheden for at benytte de danske myndigheder til behandling af sager om patienterstatning. Det er positivt, at man med det her lovforslag udvider muligheden for, at Ankenævnet for Patienterstatningen også har mulighed for at behandle klager fra Grønland. Derfor er det også vigtigt at sige, at Grønlands selvstyre jo i dag har ansvaret for sundhedsområdet i Grønland – vi har ansvaret i dag, men vi ønsker at gøre det anderledes fremadrettet. Derfor er det positivt, at Indenrigs- og Sundhedsministeriet har imødekommet ønsket fra naalakkersuisut, og vi vil sådan set bare benytte anledningen til at sige tak for, at man har lyttet til naalakkersuisut, vores regering hjemme i Grønland, i forhold til et lidt tættere samarbejde på sundhedsområdet. For mig at se er det en del af en lidt større indsats, man er nødt til at gøre, for at se, om Grønland og Danmark skal arbejde lidt tættere med hinanden. Så vi tager et lille skridt af gangen, og det her er et af de gode skridt, som vi tager. Så der vil vi gerne sige tak fra Inuit Ataqatigiits side. Tak.

Kl. 17:41

Anden næstformand (Jeppe Søe):

Tak til ordføreren. Så er det indenrigs- og sundhedsministeren.

Kl. 17:42

Indenrigs- og sundhedsministeren (Sophie Løhde):

Tak for det, og tak for talerne og bemærkningerne til lovforslaget fra ordførerne. Det er mit fjerde lovforslag, jeg har til behandling i salen her i dag, og endnu en gang vil jeg sige tak for den enormt store og brede opbakning, der er til regeringens lovforslag fra Folketings partier. Et velfungerende sundhedsvæsen udgør efter regeringens opfattelse en grundsten i vores velfærdssamfund, og sundheds- og plejepersonalet er efter regeringens opfattelse sundhedsvæsenets allervigtigste ressource. Derfor har jeg også glædet mig til at kunne fremsætte lovforslaget her og har set frem til behandlingen i Folketinget. For det er helt afgørende, at rammerne for at kunne udføre arbejdsopgaverne i sundhedsvæsenet er så fleksible som muligt, så de understøtter, at medarbejderne kan bruge deres kompetencer og deres faglighed bedst muligt.

Det kan sygeplejerskerne ikke fuldt ud i dag. Det skyldes bl.a., at sygeplejerskerne ikke er tillagt et såkaldt forbeholdt virksomhedsområde. Det betyder, at når sygeplejersker i deres daglige arbejde udfører opgaver, der er forbeholdt virksomhed for læger, sker det som medhjælp for en læge. Det gælder f.eks. håndtering af receptpligtige lægemidler, syning af sår, som der var en ordfører, der brugte som eksempel før, og foretagelse af visse vaccinationer for at nævne nogle eksempler. Det er i øvrigt uanset sygeplejerskens erfaring og efteruddannelse inden for området.

For jordemødrenes vedkommende er de allerede i dag tillagt et forbeholdt virksomhedsområde, men det er dog også noget begrænset, må man sige. Det er, til trods for at jordemødre i praksis selvstændigt udfører en række øvrige opgaver, som er forbeholdt virksomhed for læger. Det vil regeringen gerne gøre noget ved, og vi ønsker derfor at levere det her bidrag til også at kunne robustgøre sundhedsvæsenet ved at øge mulighederne for en fleksibel opgavevaretagelse og bedre benyttelse af medarbejdernes kompetencer.

Det foreslås derfor, at der ved autorisation som sygeplejerske knyttes et forbeholdt virksomhedsområde. Med et forbeholdt virksomhedsområde vil sygeplejersker få mulighed for selvstændigt at kunne træffe beslutning om og udføre bestemte opgaver, som i dag er forbeholdt læger. Det gælder bl.a. blodprøvetagning, anvendelse af visse nærmere bestemte vacciner og lægemidler og syning af overfladiske hudsår uden for ansigtet. Det skal dog også siges, at det foreslåede forbeholdte virksomhedsområde alene skal være en delmængde af de mangeartede opgaver, som sygeplejegerningen omfatter, og som sygeplejersker normalt varetager i sundhedsvæsenet på baggrund af deres kompetencer. Det er bl.a. opgaver i forhold til vurderingen af borgernes behov for sygepleje, sundhedsfremme og forebyggelse samt palliation og rehabilitering.

Fleksibiliteten vil også kunne øges ved at gøre øget brug af de specialistkompetencer, som sygeplejersker erhverver sig via praktisk erfaring og efteruddannelse, altså specialsygeplejersker. Derfor foreslås det også med lovforslaget her, at vi fastsætter en bemyndigelse til, at jeg som indenrigs- og sundhedsminister kan fastsætte regler om, at visse specialsygeplejersker får et yderligere forbeholdt virksomhedsområde, altså ud over det forbeholdte område, der gælder for sygeplejersker med grunduddannelsen. Det nærmere indhold af de eventuelle yderligere virksomhedsområder vil skulle afklares i en forudgående og inddragende faglig proces med interessenter. Her skal der tages stilling til, hvilke specialer der skal tillægges et forbeholdt område, og hvad det forbeholdte område omfatter. Men jeg synes også, det hører med til, at man hurtigt kan sige, at det i hvert fald er oplagt også at tage udgangspunkt i eksempelvis de tre sygeplejerskespecialer, der har været en del af sundhedsvæsenet i flest år og dermed også har nogle af de mest veldefinerede roller i sundhedsvæsenet, nemlig sundhedsplejersker, anæstesisygeplejersker og intensivsygeplejersker og eventuelle yderligere specialer.

Derfor vil jeg sige som svar, i øvrigt også til ordføreren for Nye Borgerlige, der var på tidligere, at det her lovforslag for mig at se på ingen måde er et punktum. Det er i øvrigt også derfor, vi foreslår, at der med lovforslaget tilknyttes en række ministerbemyndigelser, så tingene ikke bliver støbt i beton, og at vi dermed, når der bliver nogle behov og der skal ske en række justeringer og ændringer, ikke skal en tur ind i Folketingssalen og behandle et lovforslag tre gange, før vi kan sidde og lave de mindste ændringer.

Kl. 17:47

Den form for fleksibilitet synes jeg er vigtig, for det skal og må ikke være et punktum her. Og jeg synes i øvrigt også, at der i nogle af de høringssvar, der har været her i processen, for nogles vedkommende er nogle sådan lidt forventelige positioner, som jeg ikke er specielt overrasket over.

Så foreslår vi jo også en ændring af det gældende forbeholdte virksomhedsområde  for jordemødre. Ændringen består både af en modernisering af reglerne og en udvidelse af deres gældende forbeholdte område. Jordemødrenes forbeholdte område er i dag både reguleret i lov, udvidet i et cirkulære og præciseret i en vejledning.

Så er der den anden og sidste del af lovforslaget, som omhandler en ændring af klage- og erstatningsloven. Ændringen foreslås som følge af en anmodning fra naalakkersuisut, Grønlands selvstyres regering, hvor man i forbindelse med den forestående ændring af det grønlandske klage- og erstatningssystem har efterspurgt muligheden for netop at kunne benytte de danske myndigheder til behandling af sager om patienterstatninger. Derfor foreslår vi også med lovforslaget her at udvide Ankenævnet for Patienterstatningens kompetence til også at omfatte behandlingen af klager over afgørelser i sager, som Patienterstatningen behandler efter aftale med Grønlands selvstyres regering.

Med de ord vil jeg endnu en gang sige tak til Folketingets partier for opbakningen til lovforslaget her. Jeg kan huske, at da jeg tiltrådte som indenrigs- og sundhedsminister og jeg havde mit første møde med den daværende formand for Dansk Sygeplejeråd, havde der også været en stor debat omkring hele det her element i lovforslaget, og der var indsendt, må man sige, en stor mængde meget kritiske høringssvar og andet, og der var mange, der var meget bekymrede. Derfor lovede jeg den tidligere formand én ting, nemlig at hvis vi til gengæld kunne få lov til lige at vende det i hovedet, i forhold til hvordan vi kunne gøre det endnu bedre, kunne det blive et mere ambitiøst lovforslag, som vi kunne behandle her i dag, og det synes jeg vi har levet op til. I øvrigt synes jeg også, vi har fundet nogle konkrete løsninger på nogle af de ting, der har været rejst kritik af tidligere, så man i hvert fald ikke af den grund kan kritisere lovforslaget her, som indeholder, synes jeg, nogle vigtige ændringer i forhold til de behov, vi har i sundhedsvæsenet, men som også handler om at anerkende de dygtige medarbejdere, vi har i vores sundhedsvæsen. Tak for ordet.

Kl. 17:49

Anden næstformand (Jeppe Søe):

Tak til ministeren.

Der er ikke nogen, der har bedt om ordet, og dermed er forhandlingen sluttet.

Jeg foreslår, at lovforslaget henvises til Sundhedsudvalget. Hvis ingen gør indsigelse, betragter jeg det som vedtaget.

Det er vedtaget.

Kl. 17:50

Meddelelser fra formanden

Anden næstformand (Jeppe Søe):

Der er ikke mere at foretage i dette møde. Tak for ordet, tak for ordene, tak til baglandet, både jer, der er mødt op her i salen, og dem, der kigger med hjemmefra.

Folketingets næste møde afholdes i morgen, fredag den 27. oktober 2023, kl. 10.00.

Jeg henviser til den dagsorden, der fremgår af Folketingets hjemmeside.

Mødet er hævet. (Kl. 17:50).


11. møde

Torsdag den 5. januar 2023 kl. 10.00

Dagsorden

1) Valg af stående udvalg m.v.

Kl. 10:00

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA):

Beslutningsforslag nr. B 10 (Forslag til folketingsbeslutning om ikke at indføre momspligt på undervisning (borgerforslag)), 

Beslutningsforslag nr. B 11 (Forslag til folketingsbeslutning om 26 ugers udvidet barsel til tvillinge- og flerlingefamilier (borgerforslag)), 

Beslutningsforslag nr. B 12 (Forslag til folketingsbeslutning om aktivt fravalg af organdonation fra det fyldte 18. år i Danmark (borgerforslag)), 

Beslutningsforslag nr. B 13 (Forslag til folketingsbeslutning om sorgberedskab til familier med hjemmeboende børn, som pludseligt og tragisk mister mor eller far (borgerforslag)) og 

Beslutningsforslag nr. B 14 (Forslag til folketingsbeslutning om, at sundhedsvæsenet også skal indebære tandbehandling (borgerforslag)).

Titler på de anmeldte sager vil fremgå af www.folketingstidende.dk (jf. ovenfor).

Fra medlem af Folketinget fru Rosa Lund (EL), der har orlov, har jeg modtaget meddelelse om, at hun fra og med den 9. januar 2023 atter kan give møde i Tinget.

Leila Stockmarrs hverv som midlertidigt medlem af Folketinget ophører fra nævnte dato at regne.

Venstres folketingsgruppe har meddelt mig, at den med virkning fra den 15. december 2022 har udpeget medlem af Folketinget Lars Christian Lilleholt som statsrevisor og medlem af Folketinget Morten Dahlin som stedfortræder i stedet for henholdsvis medlem af Folketinget Troels Lund Poulsen og medlem af Folketinget Thomas Danielsen, der blev udpeget som ministre den 15. december 2022.

Moderaternes folketingsgruppe har meddelt mig, at den med virkning fra den 15. december 2022 har udpeget medlem af Folketinget Monika Rubin som statsrevisor i stedet for medlem af Folketinget Sophie Løhde, der blev udpeget som minister den 15. december 2022.

De pågældende er herefter valgt.

Det eneste punkt på dagsordenen er:

1) Valg af stående udvalg m.v.

Kl. 10:02

Formanden (Søren Gade):

Til disse valg er der anmeldt følgende valggrupper:

en gruppe på 93 medlemmer: Socialdemokratiet, Venstre, Moderaterne, Siumut (SIU), Inuit Ataqatigiit (IA), Sambandsflokkurin (SP) og Javnaðarflokkurin (JF);

en gruppe på 49 medlemmer: Danmarksdemokraterne, Liberal Alliance, Det Konservative Folkeparti, Nye Borgerlige, Dansk Folkeparti og Mette Thiesen (UFG); 

og en gruppe på 37 medlemmer: Socialistisk Folkeparti, Enhedslisten, Radikale Venstre og Alternativet.

Der foreligger indstilling fra grupperne om disse valg. Navnene på de valgte kan findes på Folketingets hjemmeside og på www.folketingstidende.dk (jf. nedenfor).

Samtidig er der fra grupperne fremkommet forslag om valg af formand og næstformand. Der er kun bragt én i forslag til hver af disse poster, og navnene kan findes på www.folketingstidende.dk.

[Valg af 16 medlemmer til Udvalget for Forretningsordenen.

Valgt blev:

1 Søren Gade (V)

2 Leif Lahn Jensen (S)

3 Jeppe Søe (M)

4 Karsten Hønge (SF)

5 Karina Adsbøl (DD)

6 Anne Paulin (S)

6 Annette Lind (S)

7 Benny Engelbrecht (S)

8 Christian Rabjerg Madsen (S)

9 Jens Joel (S)

10 Lea Wermelin (S)

11 Mogens Jensen (S)

12 Lars Christian Lilleholt (V)

13 Morten Dahlin (V)

14 Henrik Frandsen (M)

15 Peter Skaarup (DD)

16 Lise Bech (DD)

17 Ole Birk Olesen (LA)

18 Mai Mercado (KF)

19 Karina Lorentzen Dehnhardt (SF)

20 Peder Hvelplund (EL)

21 Helene Liliendahl Brydensholt (ALT) 

(Udvalget for Forretningsordenen består af Folketingets Præsidium (nr. 1-5) tillige med 16 valgte medlemmer).

Formand: Søren Gade (V)

Næstformand: Leif Lahn Jensen (S)

Valg af 17 medlemmer til Udvalget til Valgs Prøvelse.

Valgt blev:

1 Anders Kronborg (S)

2 Annette Lind (S)

3 Christian Rabjerg Madsen (S)

4 Mogens Jensen (S)

5 Rasmus Horn Langhoff (S)

6 Trine Bramsen (S)

7 Peter Juel-Jensen (V)

8 Lars Christian Lilleholt (V)

9 Mike Villa Fonseca (M)

10 Hans Kristian Skibby (DD)

11 Kenneth Fredslund Petersen (DD)

12 Ole Birk Olesen (LA)

13 Mona Juul (KF)

14 Pia Kjærsgaard (DF)

15 Kirsten Normann Andersen (SF)

16 Rosa Lund (EL)

17 Christina Olumeko (ALT)

Formand: Peter Juel-Jensen (V)

Næstformand: Kirsten Normann Andersen (SF)

Valg af 29 medlemmer til Beskæftigelsesudvalget.

Valgt blev:

1 Bjarne Laustsen (S)

2 Bjørn Brandenborg (S)

3 Henrik Møller (S)

4 Jens Joel (S)

5 Kasper Roug (S)

6 Leif Lahn Jensen (S)

7 Rasmus Stoklund (S)

8 Thomas Monberg (S)

9 Thomas Skriver Jensen (S)

10 Christoffer Aagaard Melson (V)

11 Morten Dahlin (V)

12 Hans Andersen (V)

13 Anni Matthiesen (V)

14 Jeppe Søe (M)

15 Nanna W. Gotfredsen (M)

16 Charlotte Munch (DD)

17 Betina Kastbjerg (DD)

18 Sólbjørg Jakobsen (LA)

19 Steffen Larsen (LA)

20 Helle Bonnesen (KF)

21 Niels Flemming Hansen (KF)

22 Kim Edberg Andersen (NB)

23 Nick Zimmermann (DF)

24 Karsten Hønge (SF)

25 Astrid Carøe (SF)

26 Kirsten Normann Andersen (SF)

27 Victoria Velasquez (EL)

28 Katrine Robsøe (RV)

29 Torsten Gejl (ALT)

Formand: Bjarne Laustsen (S)

Næstformand: Christoffer Aagaard Melson (V)

Valg af 29 medlemmer til Boligudvalget.

Valgt blev:

1 Annette Lind (S)

2 Bjarne Laustsen (S)

3 Henrik Møller (S)

4 Kasper Roug (S)

5 Rasmus Stoklund (S)

6 Thomas Jensen (S)

7 Thomas Monberg (S)

8 Thomas Skriver Jensen (S)

9 Trine Bramsen (S)

10 Preben Bang Henriksen (V)

11 Kim Valentin (V)

12 Linea Søgaard-Lidell (V)

13 Erling Bonnesen (V)

14 Mike Villa Fonseca (M)

15 Nanna W. Gotfredsen (M)

16 Kristian Bøgsted (DD)

17 Dennis Flydtkjær (DD)

18 Helena Artmann Andresen (LA)

19 Steffen W. Frølund (LA)

20 Per Larsen (KF)

21 Helle Bonnesen (KF)

22 Peter Seier Christensen (NB)

23 Nick Zimmermann (DF)

24 Sigurd Agersnap (SF)

25 Sofie Lippert (SF)

26 Signe Munk (SF)

27 Pelle Dragsted (EL)

28 Katrine Robsøe (RV)

29 Sascha Faxe (ALT)

Formand: Henrik Møller (S)

Næstformand: Sascha Faxe (ALT)

Valg af 29 medlemmer til Børne- og Undervisningsudvalget.

Valgt blev:

1 Astrid Krag (S)

2 Frederik Vad (S)

3 Kasper Sand Kjær (S)

4 Kim Aas (S)

5 Kris Jensen Skriver (S)

6 Matilde Powers (S)

7 Sara Emil Baaring (S)

8 Thomas Skriver Jensen (S)

9 Trine Bramsen (S)

10 Anni Matthiesen (V)

11 Hans Christian Schmidt (V)

12 Morten Dahlin (V)

13 Peter Juel-Jensen (V)

14 Rosa Eriksen (M)

15 Rasmus Lund-Nielsen (M)

16 Karina Adsbøl (DD)

17 Marlene Harpsøe (DD)

18 Helena Artmann Andresen (LA)

19 Henrik Dahl (LA)

20 Lise Bertelsen (KF)

21 Brigitte Klintskov Jerkel (KF)

22 Mikkel Bjørn (NB)

23 Alex Ahrendtsen (DF)

24 Jacob Mark (SF)

25 Charlotte Broman Mølbæk (SF)

26 Astrid Carøe (SF)

27 Victoria Velasquez (EL)

28 Lotte Rod (RV)

29 Helene Liliendahl Brydensholt (ALT)

Formand: Karina Adsbøl (DD)

Næstformand: Frederik Vad (S)

Valg af 21 medlemmer til Epidemiudvalget.

Valgt blev:

1 Anders Kronborg (S)

2 Camilla Fabricius (S)

3 Flemming Møller Mortensen (S)

4 Frederik Vad (S)

5 Maria Durhuus (S)

6 Rasmus Horn Langhoff (S)

7 Torsten Schack Pedersen (V)

8 Hans Andersen (V)

9 Christoffer Aagaard Melson (V)

10 Monika Rubin (M)

11 Mike Villa Fonseca (M)

12 Jens Henrik Thulesen Dahl (DD)

13 Louise Brown (LA)

14 Steffen Larsen (LA)

15 Per Larsen (KF)

16 Kim Edberg Andersen (NB)

17 Alex Ahrendtsen (DF)

18 Kirsten Normann Andersen (SF)

19 Peder Hvelplund (EL)

20 Lotte Rod (RV)

21 Franciska Rosenkilde (ALT)

Formand: Monika Rubin (M)

Næstformand: Jens Henrik Thulesen Dahl (DD)

Valg af 29 medlemmer til Erhvervsudvalget.

Valgt blev:

1 Anne Paulin (S)

2 Frederik Vad (S)

3 Ida Auken (S)

4 Malte Larsen (S)

5 Mette Reissmann (S)

6 Fie Hækkerup (S)

7 Kim Aas (S)

8 Lea Wermelin (S)

9 Per Husted (S)

10 Hans Andersen (V)

11 Anni Matthiesen (V)

12 Torsten Schack Pedersen (V)

13 Linea Søgaard-Lidell (V)

14 Henrik Frandsen (M)

15 Charlotte Bagge Hansen (M)

16 Betina Kastbjerg (DD)

17 Susie Jessen (DD)

18 Lars-Christian Brask (LA)

19 Steffen W. Frølund (LA)

20 Mona Juul (KF)

21 Niels Flemming Hansen (KF)

22 Kim Edberg Andersen (NB)

23 Nick Zimmermann (DF)

24 Lisbeth Bech-Nielsen (SF)

25 Carl Valentin (SF)

26 Sigurd Agersnap (SF)

27 Pelle Dragsted (EL)

28 Katrine Robsøe (RV)

29 Sascha Faxe (ALT)

Formand: Hans Andersen (V)

Næstformand: Lars-Christian Brask (LA)

Valg af 29 medlemmer til Europaudvalget.

Valgt blev:

1 Anne Paulin (S)

2 Benny Engelbrecht (S)

3 Fie Hækkerup (S)

4 Frederik Vad (S)

5 Henrik Møller (S)

6 Kasper Roug (S)

7 Kasper Sand Kjær (S)

8 Kim Aas (S)

9 Mette Reissmann (S)

10 Kim Valentin (V)

11 Jan E. Jørgensen (V)

12 Erling Bonnesen (V)

13 Linea Søgaard-Lidell (V)

14 Karin Liltorp (M)

15 Jon Stephensen (M)

16 Jens Henrik Thulesen Dahl (DD)

17 Charlotte Munch (DD)

18 Alexander Ryle (LA)

19 Sandra Elisabeth Skalvig (LA)

20 Niels Flemming Hansen (KF)

21 Per Larsen (KF)

22 Peter Seier Christensen (NB)

23 Alex Ahrendtsen (DF)

24 Marianne Bigum (SF)

25 Karsten Hønge (SF)

26 Sofie Lippert (SF)

27 Søren Søndergaard (EL)

28 Sofie Carsten Nielsen (RV)

29 Theresa Scavenius (ALT)

Formand: Niels Flemming Hansen (KF)

Næstformand: Kasper Sand Kjær (S)

Valg af 17 medlemmer til Finansudvalget.

Valgt blev:

1 Anne Paulin (S)

2 Benny Engelbrecht (S)

3 Jens Joel (S)

4 Malte Larsen (S)

5 Mogens Jensen (S)

6 Simon Kollerup (S)

7 Torsten Schack Pedersen (V)

8 Morten Dahlin (V)

9 Henrik Frandsen (M)

10 Dennis Flydtkjær (DD)

11 Hans Kristian Skibby (DD)

12 Ole Birk Olesen (LA)

13 Rasmus Jarlov (KF)

14 Peter Kofod (DF)

15 Lisbeth Bech-Nielsen (SF)

16 Pelle Dragsted (EL)

17 Christina Olumeko (ALT)

Formand: Simon Kollerup (S)

Næstformand: Dennis Flydtkjær (DD)

Valg af 29 medlemmer til Forsvarsudvalget.

Valgt blev:

1 Benny Engelbrecht (S)

2 Bjarne Laustsen (S)

3 Christian Rabjerg Madsen (S)

4 Jesper Petersen (S)

5 Kasper Roug (S)

6 Mogens Jensen (S)

7 Rasmus Stoklund (S)

8 Simon Kollerup (S)

9 Mads Fuglede (V)

10 Christoffer Aagaard Melson (V)

11 Peter Juel-Jensen (V)

12 Hans Christian Schmidt (V)

13 Peter Have (M)

14 Mike Villa Fonseca (M)

15 Aaja Chemnitz (IA)

16 Lise Bech (DD) 

17 Søren Espersen (DD)

18 Carsten Bach (LA)

19 Alexander Ryle (LA)

20 Rasmus Jarlov (KF)

21 Mette Abildgaard (KF)

22 Peter Seier Christensen (NB)

23 Alex Ahrendtsen (DF)

24 Anne Valentina Berthelsen (SF)

25 Karsten Hønge (SF)

26 Trine Pertou Mach (EL)

27 Søren Søndergaard (EL)

28 Sofie Carsten Nielsen (RV)

29 Theresa Scavenius (ALT)

Formand: Rasmus Jarlov (KF)

Næstformand: Christoffer Aagaard Melson (V)

Valg af 29 medlemmer til Færøudvalget.

Valgt blev:

1 Anders Kronborg (S)

2 Bjørn Brandenborg (S)

3 Flemming Møller Mortensen (S)

4 Fie Hækkerup (S)

5 Kasper Roug (S)

6 Kim Aas (S)

7 Mogens Jensen (S)

8 Thomas Jensen (S)

9 Michael Aastrup Jensen (V)

10 Mads Fuglede (V)

11 Preben Bang Henriksen (V)

12 Tobias Grotkjær Elmstrøm (M)

13 Jon Stephensen (M)

14 Anna Falkenberg (SP)

15 Sjúrður Skaale (JF)

16 Kristian Bøgsted (DD)

17 Søren Espersen (DD)

18 Sólbjørg Jakobsen (LA)

19 Carsten Bach (LA)

20 Rasmus Jarlov (KF)

21 Brigitte Klintskov Jerkel (KF)

22 Peter Seier Christensen (NB)

23 Alex Ahrendtsen (DF)

24 Karsten Hønge (SF)

25 Sigurd Agersnap (SF)

26 Jacob Mark (SF)

27 Søren Søndergaard (EL)

28 Christian Friis Bach (RV)

29 Sascha Faxe (ALT)

Formand: Anna Falkenberg (SP)

Næstformand: Sjúrður Skaale (JF)

Valg af 29 medlemmer til Grønlandsudvalget.

Valgt blev:

1 Anders Kronborg (S)

2 Anne Paulin (S)

3 Astrid Krag (S)

4 Bjarne Laustsen (S)

5 Flemming Møller Mortensen (S)

6 Kim Aas (S)

7 Mette Gjerskov (S)

8 Thomas Jensen (S)

9 Michael Aastrup Jensen (V)

10 Mads Fuglede (V)

11 Tobias Grotkjær Elmstrøm (M)

12 Jon Stephensen (M)

13 Aki-Matilda Høegh-Dam (SIU)

14 Aaja Chemnitz (IA)

15 Anna Falkenberg (SP)

16 Kenneth Fredslund Petersen (DD)

17 Charlotte Munch (DD)

18 Carsten Bach (LA)

19 Sólbjørg Jakobsen (LA)

20 Rasmus Jarlov (KF)

21 Brigitte Klintskov Jerkel (KF)

22 Peter Seier Christensen (NB)

23 Alex Ahrendtsen (DF)

24 Karsten Hønge (SF)

25 Karina Lorentzen Dehnhardt (SF)

26 Trine Pertou Mach (EL)

27 Søren Søndergaard (EL)

28 Christian Friis Bach (RV)

29 Theresa Scavenius (ALT)

Formand: Aki-Matilda Høegh-Dam (SIU)

Næstformand: Aaja Chemnitz (IA)

Valg af 29 medlemmer til Indenrigsudvalget.

Valgt blev:

1 Anne Paulin (S)

2 Annette Lind (S)

3 Birgitte Vind (S)

4 Bjørn Brandenborg (S)

5 Camilla Fabricius (S)

6 Henrik Møller (S)

7 Kasper Roug (S)

8 Kim Aas (S)

9 Malte Larsen (S)

10 Lars Christian Lilleholt (V)

11 Torsten Schack Pedersen (V)

12 Hans Andersen (V)

13 Christoffer Aagaard Melson (V)

14 Rosa Eriksen (M)

15 Mike Villa Fonseca (M)

16 Dennis Flydtkjær (DD)

17 Kristian Bøgsted (DD)

18 Lars-Christian Brask (LA)

19 Jens Meilvang (LA)

20 Lise Bertelsen (KF)

21 Helle Bonnesen (KF)

22 Lars Boje Mathiesen (NB)

23 Nick Zimmermann (DF)

24 Theresa Berg Andersen (SF)

25 Kirsten Normann Andersen (SF)

26 Sigurd Agersnap (SF)

27 Jette Gottlieb (EL)

28 Lotte Rod (RV)

29 Franciska Rosenkilde (ALT)

Formand: Theresa Berg Andersen (SF)

Næstformand: Rosa Eriksen (M)

Valg af 17 medlemmer til Indfødsretsudvalget.

Valgt blev:

1 Anders Kronborg (S)

2 Fie Hækkerup (S)

3 Frederik Vad (S)

4 Kasper Roug (S)

5 Maria Durhuus (S)

6 Thomas Skriver Jensen (S)

7 Mads Fuglede (V)

8 Morten Dahlin (V)

9 Mohammad Rona (M)

10 Kristian Bøgsted (DD)

11 Søren Espersen (DD)

12 Sandra Elisabeth Skalvig (LA)

13 Brigitte Klintskov Jerkel (KF)

14 Mikkel Bjørn (NB)

15 Anne Valentina Berthelsen (SF)

16 Peder Hvelplund (EL)

17 Helene Liliendahl Brydensholt (ALT)

Formand: Mikkel Bjørn (NB)

Næstformand: Helene Liliendahl Brydensholt (ALT)

Valg af 29 medlemmer til Kirkeudvalget.

Valgt blev:

1 Bjarne Laustsen (S)

2 Flemming Møller Mortensen (S)

3 Jens Joel (S)

4 Kim Aas (S)

5 Kris Jensen Skriver (S)

6 Leif Lahn Jensen (S)

7 Rasmus Prehn (S)

8 Sara Emil Baaring (S)

9 Thomas Monberg (S)

10 Lars Christian Lilleholt (V)

11 Erling Bonnesen (V)

12 Peter Juel-Jensen (V)

13 Mads Fuglede (V)

14 Jeppe Søe (M)

15 Jon Stephensen (M)

16 Søren Espersen (DD)

17 Lise Bech (DD)

18 Katrine Daugaard (LA)

19 Henrik Dahl (LA)

20 Helle Bonnesen (KF)

21 Mai Mercado (KF)

22 Mikkel Bjørn (NB)

23 Morten Messerschmidt (DF)

24 Theresa Berg Andersen (SF)

25 Astrid Carøe (SF)

26 Marianne Bigum (SF)

27 Søren Søndergaard (EL)

28 Zenia Stampe (RV)

29 Franciska Rosenkilde (ALT)

Formand: Søren Espersen (DD)

Næstformand: Lars Christian Lilleholt (V)

Valg af 29 medlemmer til Klima-, Energi- og Forsyningsudvalget.

Valgt blev:

1 Anne Paulin (S)

2 Ida Auken (S)

3 Kris Jensen Skriver (S)

4 Lea Wermelin (S)

5 Mette Reissmann (S)

6 Per Husted (S)

7 Rasmus Horn Langhoff (S)

8 Rasmus Stoklund (S)

9 Thomas Monberg (S)

10 Linea Søgaard-Lidell (V)

11 Lars Christian Lilleholt (V)

12 Kim Valentin (V)

13 Jan E. Jørgensen (V)

14 Charlotte Bagge Hansen (M)

15 Karin Liltorp (M)

16 Lise Bech (DD)

17 Kenneth Fredslund Petersen (DD)

18 Steffen W. Frølund (LA)

19 Steffen Larsen (LA)

20 Mona Juul (KF)

21 Per Larsen (KF)

22 Peter Seier Christensen (NB)

23 Nick Zimmermann (DF)

24 Signe Munk (SF)

25 Carl Valentin (SF)

26 Marianne Bigum (SF)

27 Søren Egge Rasmussen (EL)

28 Samira Nawa (RV)

29 Theresa Scavenius (ALT)

Formand: Rasmus Horn Langhoff (S)

Næstformand: Marianne Bigum (SF)

Valg af 29 medlemmer til Kulturudvalget.

Valgt blev:

1 Anders Kronborg (S)

2 Astrid Krag (S)

3 Bjarne Laustsen (S)

4 Flemming Møller Mortensen (S)

5 Frederik Vad (S)

6 Kasper Sand Kjær (S)

7 Matilde Powers (S)

8 Mogens Jensen (S)

9 Thomas Monberg (S)

10 Jan E. Jørgensen (V)

11 Hans Christian Schmidt (V)

12 Anni Matthiesen (V)

13 Kim Valentin (V)

14 Jeppe Søe (M)

15 Jon Stephensen (M)

16 Søren Espersen (DD)

17 Peter Skaarup (DD)

18 Katrine Daugaard (LA)

19 Louise Brown (LA)

20 Helle Bonnesen (KF)

21 Mai Mercado (KF)

22 Mikkel Bjørn (NB)

23 Morten Messerschmidt (DF)

24 Charlotte Broman Mølbæk (SF)

25 Jacob Mark (SF)

26 Søren Søndergaard (EL)

27 Mai Villadsen (EL)

28 Zenia Stampe (RV)

29 Franciska Rosenkilde (ALT)

Formand: Hans Christian Schmidt (V)

Næstformand: Zenia Stampe (RV)

Valg af 29 medlemmer til Ligestillingsudvalget.

Valgt blev:

1 Camilla Fabricius (S)

2 Birgitte Vind (S)

3 Frederik Vad (S)

4 Ida Auken (S)

5 Mette Gjerskov (S)

6 Rasmus Horn Langhoff (S)

7 Thomas Jensen (S)

8 Thomas Skriver Jensen (S)

9 Trine Bramsen (S)

10 Linea Søgaard-Lidell (V)

11 Torsten Schack Pedersen (V)

12 Jan E. Jørgensen (V)

13 Anni Matthiesen (V)

14 Mohammad Rona (M)

15 Rosa Eriksen (M)

16 Susie Jessen (DD)

17 Betina Kastbjerg (DD)

18 Sólbjørg Jakobsen (LA)

19 Sandra Elisabeth Skalvig (LA)

20 Mai Mercado (KF)

21 Mette Abildgaard (KF)

22 Lars Boje Mathiesen (NB)

23 Pia Kjærsgaard (DF)

24 Astrid Carøe (SF)

25 Anne Valentina Berthelsen (SF)

26 Leila Stockmarr (EL)

27 Samira Nawa (RV)

28 Franciska Rosenkilde (ALT)

29 Christina Olumeko (ALT)

Formand: Ida Auken (S)

Næstformand: Sólbjørg Jakobsen (LA)

Valg af 29 medlemmer til Miljø- og Fødevareudvalget.

Valgt blev:

1 Anne Paulin (S)

2 Annette Lind (S)

3 Bjarne Laustsen (S)

4 Camilla Fabricius (S)

5 Flemming Møller Mortensen (S)

6 Ida Auken (S)

7 Kasper Roug (S)

8 Kris Jensen Skriver (S)

9 Thomas Jensen (S)

10 Erling Bonnesen (V)

11 Torsten Schack Pedersen (V)

12 Anni Matthiesen (V)

13 Hans Christian Schmidt (V)

14 Charlotte Bagge Hansen (M)

15 Peter Have (M)

16 Hans Kristian Skibby (DD)

17 Kristian Bøgsted (DD)

18 Ole Birk Olesen (LA)

19 Carsten Bach (LA)

20 Mette Abildgaard (KF)

21 Per Larsen (KF)

22 Kim Edberg Andersen (NB)

23 Peter Kofod (DF)

24 Carl Valentin (SF)

25 Marianne Bigum (SF)

26 Søren Egge Rasmussen (EL)

27 Mai Villadsen (EL)

28 Zenia Stampe (RV)

29 Franciska Rosenkilde (ALT)

Formand: Hans Kristian Skibby (DD)

Næstformand: Erling Bonnesen (V)

Valg af 29 medlemmer til Retsudvalget.

Valgt blev:

1 Bjørn Brandenborg (S)

2 Fie Hækkerup (S)

3 Frederik Vad (S)

4 Kasper Sand Kjær (S)

5 Rasmus Prehn (S)

6 Rasmus Stoklund (S)

7 Trine Bramsen (S)

8 Preben Bang Henriksen (V)

9 Morten Dahlin (V)

10 Jan E. Jørgensen (V)

11 Tobias Grotkjær Elmstrøm (M)

12 Nanna W. Gotfredsen (M)

13 Aki-Matilda Høegh-Dam (SIU)

14 Aaja Chemnitz (IA)

15 Anna Falkenberg (SP)

16 Betina Kastbjerg (DD)

17 Peter Skaarup (DD)

18 Steffen Larsen (LA)

19 Sólbjørg Jakobsen (LA)

20 Mai Mercado (KF)

21 Niels Flemming Hansen (KF)

22 Mikkel Bjørn (NB)

23 Peter Kofod (DF)

24 Karina Lorentzen Dehnhardt (SF)

25 Lisbeth Bech-Nielsen (SF)

26 Astrid Carøe (SF)

27 Leila Stockmarr (EL)

28 Zenia Stampe (RV)

29 Torsten Gejl (ALT)

Formand: Steffen Larsen (LA)

Næstformand: Mai Mercado (KF)

Valg af 29 medlemmer til Skatteudvalget.

Valgt blev:

1 Anders Kronborg (S)

2 Benny Engelbrecht (S)

3 Fie Hækkerup (S)

4 Jesper Petersen (S)

5 Malte Larsen (S)

6 Per Husted (S)

7 Simon Kollerup (S)

8 Thomas Jensen (S)

9 Thomas Skriver Jensen (S)

10 Jan E. Jørgensen (V)

11 Kim Valentin (V)

12 Torsten Schack Pedersen (V)

13 Hans Andersen (V)

14 Mohammad Rona (M)

15 Tobias Grotkjær Elmstrøm (M)

16 Hans Kristian Skibby (DD)

17 Dennis Flydtkjær (DD)

18 Steffen W. Frølund (LA)

19 Sólbjørg Jakobsen (LA)

20 Rasmus Jarlov (KF)

21 Mona Juul (KF)

22 Lars Boje Mathiesen (NB)

23 Peter Kofod (DF)

24 Sigurd Agersnap (SF)

25 Lisbeth Bech-Nielsen (SF)

26 Carl Valentin (SF)

27 Trine Pertou Mach (EL)

28 Samira Nawa (RV)

29 Christina Olumeko (ALT)

Formand: Jesper Petersen (S) 

Næstformand: Sigurd Agersnap (SF)

Valg af 29 medlemmer til Socialudvalget.

Valgt blev:

1 Annette Lind (S)

2 Birgitte Vind (S)

3 Camilla Fabricius (S)

4 Kasper Sand Kjær (S)

5 Matilde Powers (S)

6 Rasmus Horn Langhoff (S)

7 Rasmus Stoklund (S)

8 Sara Emil Baaring (S)

9 Anni Matthiesen (V)

10 Peter Juel-Jensen (V)

11 Preben Bang Henriksen (V)

12 Hans Andersen (V)

13 Rosa Eriksen (M)

14 Nanna W. Gotfredsen (M)

15 Karin Liltorp (M)

16 Marlene Harpsøe (DD)

17 Karina Adsbøl (DD)

18 Katrine Daugaard (LA)

19 Alexander Ryle (LA)

20 Brigitte Klintskov Jerkel (KF)

21 Mette Abildgaard (KF)

22 Kim Edberg Andersen (NB)

23 Pia Kjærsgaard (DF)

24 Theresa Berg Andersen (SF)

25 Charlotte Broman Mølbæk (SF)

26 Anne Valentina Berthelsen (SF)

27 Victoria Velasquez (EL)

28 Katrine Robsøe (RV)

29 Torsten Gejl (ALT)

Formand: Rosa Eriksen (M)

Næstformand: Katrine Daugaard (LA)

Valg af 29 medlemmer til Sundhedsudvalget.

Valgt blev:

1 Anders Kronborg (S)

2 Astrid Krag (S)

3 Camilla Fabricius (S)

4 Flemming Møller Mortensen (S)

5 Frederik Vad (S)

6 Maria Durhuus (S)

7 Matilde Powers (S)

8 Rasmus Horn Langhoff (S)

9 Sara Emil Baaring (S)

10 Christoffer Aagaard Melson (V)

11 Hans Andersen (V)

12 Lars Christian Lilleholt (V)

13 Monika Rubin (M)

14 Nanna W. Gotfredsen (M)

15 Rasmus Lund-Nielsen (M)

16 Jens Henrik Thulesen Dahl (DD)

17 Marlene Harpsøe (DD)

18 Louise Brown (LA)

19 Helena Artmann Andresen (LA)

20 Per Larsen (KF)

21 Lise Bertelsen (KF)

22 Kim Edberg Andersen (NB)

23 Peter Kofod (DF)

24 Kirsten Normann Andersen (SF)

25 Anne Valentina Berthelsen (SF)

26 Theresa Berg Andersen (SF)

27 Peder Hvelplund (EL)

28 Lotte Rod (RV)

29 Franciska Rosenkilde (ALT)

Formand: Rasmus Lund-Nielsen (M)

Næstformand: Matilde Powers (S)

Valg af 29 medlemmer til Transportudvalget.

Valgt blev:

1 Jens Joel (S)

2 Malte Larsen (S)

3 Maria Durhuus (S)

4 Mette Reissmann (S)

5 Rasmus Prehn (S)

6 Thomas Jensen (S)

7 Thomas Monberg (S)

8 Thomas Skriver Jensen (S)

9 Trine Bramsen (S)

10 Peter Juel-Jensen (V)

11 Hans Andersen (V)

12 Christoffer Aagaard Melson (V)

13 Hans Christian Schmidt (V)

14 Charlotte Bagge Hansen (M)

15 Peter Have (M)

16 Kenneth Fredslund Petersen (DD)

17 Charlotte Munch (DD)

18 Jens Meilvang (LA)

19 Lars-Christian Brask (LA)

20 Niels Flemming Hansen (KF)

21 Mona Juul (KF)

22 Lars Boje Mathiesen (NB)

23 Nick Zimmermann (DF)

24 Sofie Lippert (SF)

25 Signe Munk (SF)

26 Anne Valentina Berthelsen (SF)

27 Jette Gottlieb (EL)

28 Samira Nawa (RV)

29 Christina Olumeko (ALT)

Formand: Rasmus Prehn (S)

Næstformand: Jens Meilvang (LA)

Valg af 29 medlemmer til Uddannelses- og Forskningsudvalget.

Valgt blev:

1 Fie Hækkerup (S)

2 Frederik Vad (S)

3 Jesper Petersen (S)

4 Kasper Roug (S)

5 Matilde Powers (S)

6 Mette Reissmann (S)

7 Per Husted (S)

8 Rasmus Stoklund (S)

9 Sara Emil Baaring (S)

10 Peter Juel-Jensen (V)

11 Anni Matthiesen (V)

12 Mads Fuglede (V)

13 Hans Andersen (V)

14 Karin Liltorp (M)

15 Rasmus Lund-Nielsen (M)

16 Marlene Harpsøe (DD)

17 Jens Henrik Thulesen Dahl (DD)

18 Sandra Elisabeth Skalvig (LA)

19 Henrik Dahl (LA)

20 Lise Bertelsen (KF)

21 Helle Bonnesen (KF)

22 Mikkel Bjørn (NB)

23 Alex Ahrendtsen (DF)

24 Sofie Lippert (SF)

25 Astrid Carøe (SF)

26 Jacob Mark (SF)

27 Victoria Velasquez (EL)

28 Katrine Robsøe (RV)

29 Theresa Scavenius (ALT)

Formand: Katrine Robsøe (RV)

Næstformand: Theresa Scavenius (ALT)

Valg af 29 medlemmer til Udenrigsudvalget.

Valgt blev:

1 Annette Lind (S)

2 Astrid Krag (S)

3 Bjørn Brandenborg (S)

4 Jesper Petersen (S)

5 Mette Gjerskov (S)

6 Mogens Jensen (S)

7 Per Husted (S)

8 Rasmus Prehn (S)

9 Simon Kollerup (S)

10 Michael Aastrup Jensen (V)

11 Christoffer Aagaard Melson (V)

12 Mads Fuglede (V)

13 Kim Valentin (V)

14 Karin Liltorp (M)

15 Jon Stephensen (M)

16 Charlotte Munch (DD)

17 Lise Bech (DD)

18 Henrik Dahl (LA)

19 Carsten Bach (LA)

20 Helle Bonnesen (KF)

21 Mette Abildgaard (KF)

22 Peter Seier Christensen (NB)

23 Alex Ahrendtsen (DF)

24 Karsten Hønge (SF)

25 Marianne Bigum (SF)

26 Trine Pertou Mach (EL)

27 Søren Søndergaard (EL)

28 Christian Friis Bach (RV)

29 Sascha Faxe (ALT)

Formand: Lise Bech (DD)

Næstformand: Per Husted (S)

Valg af 29 medlemmer til Udlændinge- og Integrationsudvalget.

Valgt blev:

1 Birgitte Vind (S)

2 Bjørn Brandenborg (S)

3 Camilla Fabricius (S)

4 Fie Hækkerup (S)

5 Kasper Sand Kjær (S)

6 Malte Larsen (S)

7 Rasmus Stoklund (S)

8 Thomas Jensen (S)

9 Mads Fuglede (V)

10 Morten Dahlin (V)

11 Erling Bonnesen (V)

12 Lars Christian Lilleholt (V)

13 Mohammad Rona (M)

14 Nanna W. Gotfredsen (M)

15 Aki-Matilda Høegh-Dam (SIU)

16 Peter Skaarup (DD)

17 Inger Støjberg (DD)

18 Steffen Larsen (LA)

19 Helena Artmann Andresen (LA)

20 Brigitte Klintskov Jerkel (KF)

21 Per Larsen (KF)

22 Peter Seier Christensen (NB)

23 Pia Kjærsgaard (DF)

24 Carl Valentin (SF)

25 Anne Valentina Berthelsen (SF)

26 Karina Lorentzen Dehnhardt (SF)

27 Leila Stockmarr (EL)

28 Christian Friis Bach (RV)

29 Helene Liliendahl Brydensholt (ALT)

Formand: Birgitte Vind (S)

Næstformand: Pia Kjærsgaard (DF)

Valg af 29 medlemmer til Udvalget for Digitalisering og It.

Valgt blev:

1 Birgitte Vind (S)

2 Malte Larsen (S)

3 Ida Auken (S)

4 Kasper Roug (S)

5 Kris Jensen Skriver (S)

6 Per Husted (S)

7 Sara Emil Baaring (S)

8 Simon Kollerup (S)

9 Thomas Skriver Jensen (S)

10 Linea Søgaard-Lidell (V)

11 Christoffer Aagaard Melson (V)

12 Hans Andersen (V)

13 Lars Christian Lilleholt (V)

14 Jeppe Søe (M)

15 Mohammad Rona (M)

16 Betina Kastbjerg (DD)

17 Dennis Flydtkjær (DD)

18 Alexander Ryle (LA)

19 Sandra Elisabeth Skalvig (LA)

20 Mona Juul (KF)

21 Lise Bertelsen (KF)

22 Lars Boje Mathiesen (NB)

23 Peter Kofod (DF)

24 Lisbeth Bech-Nielsen (SF)

25 Karina Lorentzen Dehnhardt (SF)

26 Kirsten Normann Andersen (SF)

27 Pelle Dragsted (EL)

28 Samira Nawa (RV)

29 Theresa Scavenius (ALT)

Formand: Lisbeth Bech-Nielsen (SF)

Næstformand: Jeppe Søe (M)

Valg af 29 medlemmer til Udvalget for Landdistrikter og Øer.

Valgt blev:

1 Birgitte Vind (S)

2 Malte Larsen (S)

3 Ida Auken (S)

4 Kasper Roug (S)

5 Kris Jensen Skriver (S)

6 Per Husted (S)

7 Sara Emil Baaring (S)

8 Simon Kollerup (S)

9 Thomas Skriver Jensen (S)

10 Hans Christian Schmidt (V)

11 Erling Bonnesen (V)

12 Peter Juel-Jensen (V)

13 Anni Matthiesen (V)

14 Charlotte Bagge Hansen (M)

15 Peter Have (M)

16 Susie Jessen (DD)

17 Inger Støjberg (DD)

18 Jens Meilvang (LA)

19 Carsten Bach (LA)

20 Niels Flemming Hansen (KF)

21 Lise Bertelsen (KF)

22 Kim Edberg Andersen (NB)

23 Nick Zimmermann (DF)

24 Karina Lorentzen Dehnhardt (SF)

25 Theresa Berg Andersen (SF)

26 Charlotte Broman Mølbæk (SF)

27 Jette Gottlieb (EL)

28 Zenia Stampe (RV)

29 Sascha Faxe (ALT)

Formand: Susie Jessen (DD)

Næstformand: Kris Jensen Skriver (S)

Valg af 29 medlemmer til Ældreudvalget.

Valgt blev:

1 Annette Lind (S)

2 Birgitte Vind (S)

3 Camilla Fabricius (S)

4 Henrik Møller (S)

5 Maria Durhuus (S)

6 Matilde Powers (S)

7 Rasmus Horn Langhoff (S)

8 Sara Emil Baaring (S)

9 Thomas Jensen (S)

10 Hans Christian Schmidt (V)

11 Anni Matthiesen (V)

12 Preben Bang Henriksen (V)

13 Lars Christian Lilleholt (V)

14 Mike Villa Fonseca (M)

15 Karin Liltorp (M)

16 Marlene Harpsøe (DD)

17 Karina Adsbøl (DD)

18 Katrine Daugaard (LA)

19 Mette Abildgaard (KF)

20 Brigitte Klintskov Jerkel (KF)

21 Kim Edberg Andersen (NB)

22 Pia Kjærsgaard (DF)

23 Mette Thiesen (UFG)

24 Kirsten Normann Andersen (SF)

25 Theresa Berg Andersen (SF)

26 Charlotte Broman Mølbæk (SF)

27 Peder Hvelplund (EL)

28 Lotte Rod (RV)

29 Sascha Faxe (ALT)

Formand: Kirsten Normann Andersen (SF)

Næstformand: Marlene Harpsøe (DD)

Valg af 2 medlemmer til at føre tilsyn med Folketingets Bibliotek.

Valgt blev:

1 Anders Kronborg (S)

2 Søren Espersen (DD)

Valg af 9 medlemmer til det i grundlovens § 71, stk. 7, omhandlede tilsyn med behandlingen af personer, som er underkastet frihedsberøvelse af den i grundlovens § 71, stk. 6, omhandlede art.

Valgt blev:

1 Camilla Fabricius (S)

2 Bjørn Brandenborg (S)

3 Rasmus Horn Langhoff (S)

4 Peter Juel-Jensen (V)

5 Nanna W. Gotfredsen (M)

6 Jens Henrik Thulesen Dahl (DD)

7 Alexander Ryle (LA)

8 Theresa Berg Andersen (SF)

9 Lotte Rod (RV)

Formand: Peter Juel-Jensen (V) 

Næstformand: Camilla Fabricius (S)

Valg af 16 medlemmer og 16 stedfortrædere til Nordisk Råd.

Valgt blev:

1 Annette Lind (S)

2 Henrik Møller (S)

3 Kim Aas (S)

4 Kris Jensen Skriver (S)

5 Malte Larsen (S)

6 Sara Emil Baaring (S)

7 Michael Aastrup Jensen (V)

8 Anna Falkenberg (SP)

9 Jon Stephensen (M)

10 Søren Espersen (DD)

11 Kenneth Fredslund Petersen (DD)

12 Brigitte Klintskov Jerkel (KF)

13 Mikkel Bjørn (NB)

14 Marianne Bigum (SF)

15 Jette Gottlieb (EL)

16 Theresa Scavenius (ALT)

Stedfortrædere:

17 Bjarne Laustsen (S)

18 Fie Hækkerup (S)

19 Jens Joel (S)

20 Maria Durhuus (S)

21 Per Husted (S)

22 Thomas Monberg (S)

23 Kim Valentin (V)

24 Erling Bonnesen (V)

25 Karin Liltorp (M)

26 Kristian Bøgsted (DD)

27 Sólbjørg Jakobsen (LA)

28 Carsten Bach (LA)

29 Peter Kofod (DF)

30 Sofie Lippert (SF)

31 Trine Pertou Mach (EL)

32 Søren Søndergaard (EL)

Formand: Søren Espersen (DD)

Næstformand: Annette Lind (S)

Valg af 9 medlemmer og 9 stedfortrædere til Udvalget vedrørende Det Etiske Råd.

Valgt blev:

1 Flemming Møller Mortensen (S)

2 Rasmus Horn Langhoff (S)

3 Thomas Monberg (S)

4 Jan E. Jørgensen (V)

5 Jeppe Søe (M)

6 Susie Jessen (DD)

7 Marlene Harpsøe (DD)

8 Kirsten Normann Andersen (SF)

9 Peder Hvelplund (EL)

Stedfortrædere:

10 Camilla Fabricius (S)

11 Matilde Powers (S)

12 Maria Durhuus (S)

13 Preben Bang Henriksen (V)

14 Monika Rubin (M)

15 Sandra Elisabeth Skalvig (LA)

16 Steffen W. Frølund (LA)

17 Zenia Stampe (RV)

18 Sascha Faxe (ALT)

Formand: Flemming Møller Mortensen (S)

Næstformand: Jeppe Søe (M)

Valg af 6 medlemmer og 6 stedfortrædere til OSCE's Parlamentariske Forsamling.

Valgt blev:

1 Malte Larsen (S)

2 Peter Juel-Jensen (V)

3 Henrik Frandsen (M)

4 Søren Espersen (DD)

5 Sólbjørg Jakobsen (LA)

6 Søren Søndergaard (EL)

Stedfortrædere:

7 Kim Aas (S)

8 Kris Jensen Skriver (S)

9 Kim Valentin (V)

10 Charlotte Munch (DD)

11 Carsten Bach (LA)

12 Trine Pertou Mach (EL)

Formand: Peter Juel-Jensen (V)

Næstformand: Søren Søndergaard (EL)

Valg af 5 medlemmer og 5 stedfortrædere til Europarådets Parlamentariske Forsamling.

Valgt blev:

1 Camilla Fabricius (S)

2 Mogens Jensen (S)

3 Michael Aastrup Jensen (V)

4 Alex Ahrendtsen (DF)

5 Sascha Faxe (ALT)

Stedfortrædere:

6 Mette Reissmann (S)

7 Kim Valentin (V)

8 Karin Liltorp (M)

9 Charlotte Munch (DD)

10 Søren Søndergaard (EL)

Formand: Mogens Jensen (S)

Næstformand: Alex Ahrendtsen (DF)

Valg af 8 medlemmer og 8 stedfortrædere til Dansk Interparlamentarisk Gruppes Bestyrelse (IPU).

Valgt blev:

1 Kris Jensen Skriver (S)

2 Rasmus Horn Langhoff (S)

3 Thomas Monberg (S)

4 Hans Christian Schmidt (V)

5 Nanna W. Gotfredsen (M)

6 Inger Støjberg (DD)

7 Katrine Daugaard (LA)

8 Søren Søndergaard (EL)

Stedfortrædere:

9 Kasper Roug (S)

10 Thomas Jensen (S)

11 Thomas Skriver Jensen (S)

12 Kim Valentin (V)

13 Jon Stephensen (M)

14 Peter Skaarup (DD)

15 Jens Meilvang (LA)

16 Karsten Hønge (SF)

Formand: Søren Søndergaard (EL)

Næstformand: Hans Christian Schmidt (V)

Valg af 5 medlemmer og 5 stedfortrædere til NATO's Parlamentariske Forsamling (NPA).

Valgt blev:

1 Jesper Petersen (S)

2 Mads Fuglede (V)

3 Aki-Matilda Høegh-Dam (SIU)

4 Peter Skaarup (DD)

5 Karsten Hønge (SF)

Stedfortrædere:

6 Simon Kollerup (S)

7 Torsten Schack Pedersen (V)

8 Jon Stephensen (M)

9 Peter Seier Christensen (NB)

10 Anne Valentina Berthelsen (SF)

Formand: Mads Fuglede (V)

Næstformand: Karsten Hønge (SF)

Valg af 14 medlemmer til Den Arktiske Delegation.

Valgt blev:

1 Flemming Møller Mortensen (S)

2 Linea Søgaard-Lidell (V)

3 Jon Stephensen (M)

4 Aki-Matilda Høegh-Dam (SIU)

5 Aaja Chemnitz (IA)

6 Anna Falkenberg (SP)

7 Sjúrður Skaale (JF)

8 Charlotte Munch (DD)

9 Carsten Bach (LA)

10 Rasmus Jarlov (KF)

11 Alex Ahrendtsen (DF)

12 Karsten Hønge (SF)

13 Trine Pertou Mach (EL)

14 Christian Friis Bach (RV)

Formand: Sjúrður Skaale (JF) 

Næstformand: Aaja Chemnitz (IA)

Valg af 7 medlemmer til Sydslesvigudvalget.

Valgt blev:

1 Benny Engelbrecht (S)

2 Henrik Dam Kristensen (UFG)

3 Anni Matthiesen (V)

4 Henrik Frandsen (M)

5 Patrick Culmsee Bryhl Madsen (udpeget af DD) (UFG)

6 Niels Flemming Hansen (KF)

7 Christian Juhl (UFG)

Valg af repræsentanter til Kontaktudvalget for Det Tyske Mindretal.

Valgt blev:

1 Jesper Petersen (S)

2 Hans Christian Schmidt (V)

3 Henrik Frandsen (M)

4 Karina Lorentzen Dehnhardt (SF)

5 Søren Espersen (DD)

6 Henrik Dahl (LA)

7 Niels Flemming Hansen (KF)

8 Jette Gottlieb (EL)

9 Lotte Rod (RV)

10 Christina Olumeko (ALT)

11 Peter Seier Christensen (NB)

12 Peter Kofod (DF)]

Kl. 10:02

Meddelelser fra formanden

Formanden (Søren Gade):

Der er ikke mere at foretage i dette møde.

Folketingets næste møde afholdes på onsdag, den 11. januar 2023, kl. 13.00.

Jeg henviser til den dagsorden, der vil fremgå af Folketingets hjemmeside. Jeg skal i øvrigt henvise til ugeplanen, der også vil fremgå af Folketingets hjemmeside.

Mødet er hævet. (Kl. 10:03).


49. møde

Fredag den 21. april 2023 kl. 10.00

Dagsorden

1) 1. behandling af beslutningsforslag nr. B 82:

Forslag til folketingsbeslutning om styrkelse af det danske folkestyre.

Af Morten Messerschmidt (DF) m.fl.

(Fremsættelse 16.03.2023).

2) 1. behandling af beslutningsforslag nr. B 80:

Forslag til folketingsbeslutning om en revision af offentlighedsloven.

Af Morten Messerschmidt (DF) m.fl.

(Fremsættelse 16.03.2023).

3) 1. behandling af beslutningsforslag nr. B 96:

Forslag til folketingsbeslutning om at forbedre retstilstanden for mindreårige i retssager anlagt af barnets værge.

Af Karina Adsbøl (DD) m.fl.

(Fremsættelse 17.03.2023).

4) 1. behandling af beslutningsforslag nr. B 73:

Forslag til folketingsbeslutning om skærpet straf for forsætligt drab på flere personer og gravide.

Af Peter Kofod (DF) m.fl.

(Fremsættelse 15.03.2023).

5) 1. behandling af beslutningsforslag nr. B 109:

Forslag til folketingsbeslutning om Den Europæiske Menneskerettighedskonvention.

Af Nick Zimmermann (DF) m.fl.

(Fremsættelse 17.03.2023).

Kl. 10:00

Meddelelser fra formanden

Anden næstformand (Jeppe Søe):

Mødet er åbnet.

I dag er der følgende anmeldelser:

Mai Villadsen (EL) m.fl.:

Beslutningsforslag nr. B 115 (Forslag til folketingsbeslutning om en akutpakke til erhvervsskolerne og genopretning af erhvervsskolernes økonomi).

Christian Rabjerg Madsen (S), Morten Dahlin (V), Monika Rubin (M), Signe Munk (SF), Susie Jessen (DD), Alex Vanopslagh (LA), Søren Pape Poulsen (KF), Peder Hvelplund (EL), Martin Lidegaard (RV), Morten Messerschmidt (DF), Franciska Rosenkilde (ALT), Pernille Vermund (NB), Aki-Matilda Høegh-Dam (SIU), Aaja Chemnitz (IA), Anna Falkenberg (SP), Sjúrður Skaale (JF) og Lars Boje Mathiesen (UFG):

Forespørgsel nr. F 12 (Hvad kan statsministeren oplyse om den indenrigs- og udenrigspolitiske situation?).

Titlerne på de anmeldte sager vil fremgå af www.folketingstidende.dk (jf. ovenfor).

Medlemmer af Folketinget Jacob Mark (SF) og Charlotte Broman Mølbæk (SF) har meddelt mig, at de ønsker at tage følgende forslag tilbage:

Forslag til folketingsbeslutning om frihed til alle folkeskoler.

(Beslutningsforslag nr. B 69).

Ønsker nogen at optage dette beslutningsforslag?

Da det ikke er tilfældet, er beslutningsforslaget bortfaldet.

Det første punkt på dagsordenen er:

1) 1. behandling af beslutningsforslag nr. B 82:

Forslag til folketingsbeslutning om styrkelse af det danske folkestyre.

Af Morten Messerschmidt (DF) m.fl.

(Fremsættelse 16.03.2023).

Kl. 10:01

Forhandling

Anden næstformand (Jeppe Søe):

Ønsker ordføreren for forslagsstillerne at give en begrundelse for forslaget? Nej, dermed er forhandlingen åbnet, og den første, der får ordet, er justitsministeren.

Kl. 10:01

Justitsministeren (Peter Hummelgaard):

Mange tak for ordet, og tak for beslutningsforslaget, som handler om et tema, der ligger regeringen meget på sinde, nemlig hvordan vi kan styrke befolkningens tillid til politikerne og til det politiske system. Med forslaget lægges der op til, at regeringen skal iværksætte en række initiativer. Først vil jeg sige et par ord om de overordnede temaer, som beslutningsforslaget vedrører. Regeringen er nemlig enig med forslagsstillerne i, at der er behov for at styrke befolkningens tillid til politikerne og det system, vi arbejder i som folkevalgte. Et sundt demokrati bygger på tillid. Det er helt afgørende, at vi stoler på hinanden og på de bærende samfundsinstitutioner. Mennesker med tillid tør mere, tør hæve stemmen og sige fra over for uretfærdighed, tør tro på, at fællesskabet vil hjælpe dem, hvis de fejler, og tør tage chancer og se muligheder. Sammenlignet med mange andre lande er Danmark et land, hvor befolkningen har høj tillid til myndighederne, meget høj endda. For femte år i træk er vi kåret som et af de mindst korrupte lande i verden af Transparency International. Det er der grund til at glæde sig over. Men det er rigtigt, at tilliden til os politikere er dalende. Det skaber en ubalance, som ikke er sund, og det skal vi gøre noget ved.

I regeringsgrundlaget »Ansvar for Danmark« er målet derfor klart. Vi ønsker at skabe et mere åbent og levende demokrati. Vores lands styrke udspringer nedefra, fra en oplyst og engageret befolkning, en befolkning, som har indsigt i centraladministrationens arbejde og tillid til, at den gør sit arbejde godt. Derfor lægger regeringen op til at iværksætte en række konkrete initiativer, der har til formål at styrke befolkningens tillid til de grundlæggende samfundsinstitutioner og til det politiske system. Flere af initiativerne i regeringsgrundlaget er sammenfaldende med de initiativer, som foreslås i beslutningsforslaget. Derfor kan regeringen altså i høj grad støtte intentionerne bag beslutningsforslaget, men bl.a. fordi vi allerede har igangsat et arbejde, som i vidt omfang omhandler de samme emner, og fordi der er visse yderligere elementer, regeringen ikke kan støtte, vil regeringen stemme imod beslutningsforslaget, som det foreligger.

Jeg vil nu kommentere de fem konkrete initiativer, der lægges op til med beslutningsforslaget. For det første foreslås det at nedsætte en kommission, der skal undersøge, hvilke initiativer der kan tages for at sikre tilliden til politikere. Jeg mener, at vi politikere har en fælles interesse i at stå sammen om, at der skal være tillid til de grundlæggende samfundsinstitutioner. Som bekendt indgik den daværende socialdemokratisk ledederegering sammen med SF, Enhedslisten, Radikale Venstre og Alternativet kort før valgudskrivelsen en aftale om et eftersyn af det politiske system og en styrkelse af Folketingets kontrol med regeringen. Et blandt flere elementer i aftalen er, at der skal nedsættes et demokratiudvalg, som skal komme med anbefalinger til at styrke det politiske system. Som det fremgår af regeringsgrundlaget, vil regeringen følge op på den aftale. Hertil kommer, at det såkaldte Dybvadudvalg i sidste måned udgav en rapport om, hvordan sammenspillet er mellem Folketinget, regeringen, embedsværket og medierne, som regeringen også vil følge op på. Jeg forventer at indkalde Folketingets partier til drøftelser af, hvordan vi skal følge op på ovennævnte arbejde.

For det andet foreslår forslagsstillerne, at der skal nedsættes et udvalg om offentlighedsloven. På det punkt er regeringen helt enig med forslagsstillerne. Åbenhed og transparens er vigtige forudsætninger for tilliden til arbejdet i det politiske system. Som det fremgår af regeringsgrundlaget, vil regeringen derfor nedsætte et udvalg om offentlighedsloven. Det er regeringens ambition at styrke offentlighedens adgang til indsigt i de politiske beslutningsprocesser.

Jeg vil nu gå videre til det tredje forslag, som handler om, at personer, der inden for de seneste 5 år har været ansat af et parti, ikke må ansættes i embedsmandsstillinger for en minister fra samme parti. Det er min grundlæggende holdning, at en embedsmandsstilling skal besættes af den kandidat, der efter en samlet vurdering er den bedst kvalificerede til stillingen. I den ordning, der foreslås med beslutningsforslaget, risikerer vi, at den bedst kvalificerede kandidat bliver valgt fra, alene fordi vedkommende enten arbejder eller tidligere har arbejdet for samme politiske parti som ministeren. En sådan ordning vil efter min opfattelse have karakter af et slags berufsverbot, og det har vi ikke tradition for i Danmark, og det bør vi heller ikke tragte efter. Når det er sagt, ser jeg det heller ikke som noget generelt problem, at embedsmænd f.eks. er eller har været medlem af et politisk parti. Som det følger af Kodex VII , er det et grundlæggende princip, at embedsværket skal være partipolitisk neutralt. Embedsmændenes partipolitiske neutralitet er bl.a. med til at sikre tilliden til, at også fremtidige regeringer kan lade sig rådgive af det samme embedsværk. Og jeg har fuld tillid til, at vores embedsmænd er i stand til at opretholde denne neutralitet uanset deres eget politiske ståsted. Derfor kan regeringen ikke støtte denne del af beslutningsforslaget heller.

For det fjerde foreslår forslagsstillerne, at hastelovgivning afskaffes, medmindre der er tale om situationer, hvor der er vitale samfundsmæssige spørgsmål på spil. Jeg er grundlæggende enig i, at hastebehandling som hovedregel er noget, vi bør undgå. Men som forslagsstillerne også er inde på, kan der være konkrete situationer, hvor det er hensigtsmæssigt, at der er adgang til at hastebehandle lovforslag. Det så vi jo f.eks. i forbindelse med håndteringen af coronapandemien og i forbindelse med Ruslands invasion af Ukraine. Derfor er der også efter Folketingets forretningsorden adgang til at hastebehandle lovforslag. Hastebehandling af lovforslag vil i de enkelte tilfælde altid bero på politiske beslutninger, da det følger af forretningsordenen, at der skal et flertal på tre fjerdedele af Folketinget til, før der kan ske hastebehandling.

Kl. 10:07

Jeg vil nu gå videre til forslagsstillernes femte og sidste forslag om at sætte gang i et udvalgsarbejde om solnedgangsklausuler. Det emne har for mig at se en vis sammenhæng med spørgsmålet om hastebehandling af lovforslag. Jeg mener, at der kan være omstændigheder, hvor det er en god idé at sætte en tidsbegrænsning på, i hvor lang tid en lov skal gælde, altså at indføre en såkaldt solnedgangsklausul. Det er eksempelvis en god idé i de tilfælde, hvor loven er begrundet i særlige forhold, som ikke kan forventes at bestå i længere tid. Det vil i disse tilfælde være relevant med en solnedgangsklausul med henblik på at undgå, at lovgivningen gælder på ubestemt tid, og for at reducere den samlede mængde af reguleringer. Men der bør generelt udvises forsigtighed med solnedgangsklausuler, hvilket også fremgår af Justitsministeriets lovkvalitetsvejledning, og det skyldes bl.a., at en solnedgangsklausul kan skabe usikkerhed hos virksomheder og borgere om, hvilken retstilstand der vil gælde efter gyldighedsperiodens ophør.

I forbindelse med hastebehandling af lovforslag kan der være grunde til at bruge solnedgangsklausuler. Det følger derfor af regeringsgrundlaget, at hastebehandlede lovforslag skal have en solnedgangsklausul på 6 måneder, hvis det tjener saglige formål. Det skal sikre, at hastebehandlede lovforslag genbehandles under normale vilkår senest 6 måneder efter hastebehandlingens vedtagelse, hvis loven altså fortsat skal gælde. Jeg mener, at vi derved rammer en passende balance mellem de forskellige hensyn, som spiller ind i forhold til brugen af solnedgangsklausuler.

Her til sidst vil jeg endnu en gang takke forslagsstillerne for beslutningsforslaget. Som jeg har været inde på i dag, er jeg meget enig i, at der er et behov for at styrke danskernes tillid til politikerne og til det politiske system. Og som regeringsgrundlaget også vidner om, har regeringen allerede et målrettet fokus på at sikre og styrke denne tillid fremadrettet. Tak for ordet.

Kl. 10:09

Anden næstformand (Jeppe Søe):

Der er en enkelt kommentar fra hr. Mikkel Bjørn, Dansk Folkeparti.

Kl. 10:09

Mikkel Bjørn (DF):

Tak for det. Ministeren nævnte det selv – ligesom forslaget – og opridser, at der er en dalende tillid til politikerne. Det er jo en bekymrende udvikling, og jeg er lidt nysgerrig efter ministerens bud på, hvorfor det er, vi ser denne udvikling. Altså, hvorfor er det muligt, at borgere i Danmark, et af de mest demokratiske og bedste lande i verden, har en voksende mistillid til politikerne? Kunne det ikke grunde i nogle af de ting, vi har opridset i det her beslutningsforslag?

Kl. 10:09

Anden næstformand (Jeppe Søe):

Ministeren.

Kl. 10:09

Justitsministeren (Peter Hummelgaard):

Jeg tror først og fremmest, at man i hvert fald skal være bevidst om, at det jo går op og ned, også når man måler på befolkningens generelle tillid til det politiske system. Vi skal kun meget få år tilbage, før vi så tal, der var tårnhøje, både hvad angår tillid til den daværende regering, men også tillid til Folketingets arbejde.

Jeg tror, der er mange forskellige årsager. Jeg tror ikke mindst, at en af årsagerne, som jo ikke er adresseret i beslutningsforslaget, og som heller ikke er nemt lige at komme med løsninger på, er, at vi lever i en tidsalder med en meget, meget voldsom politisk polarisering. Jeg tror, at mange mennesker oplever både de diskussioner, der foregår, og mediernes dækning af de diskussioner som værende meget, meget uforsonlige, og det tror jeg for mange mennesker svækker tilliden til, at vi rent faktisk er i stand til at sætte os sammen og løse de problemer, der er – hvilket det jo er et faktum at vi gør hver evig eneste dag her i folkestyret.

Kl. 10:10

Anden næstformand (Jeppe Søe):

Spørgeren.

Kl. 10:10

Mikkel Bjørn (DF):

Skal jeg forstå ministerens svar sådan, at han ikke mener, at nogen af de ting, der er opridset i det her beslutningsforslag, kan være medvirkende årsager til den voksende mistillid til politikerne – altså hastelovgivning, ansættelse af embedsmænd inden for partierne osv. osv.? De ting kunne ikke have noget med den dalende tillid at gøre?

Kl. 10:10

Anden næstformand (Jeppe Søe):

Ministeren.

Kl. 10:10

Justitsministeren (Peter Hummelgaard):

Det vil jeg ikke afvise. Jeg har jo ikke dykket ned i den måling, som et konsulentbureau har lavet, og baggrundsanalyseret svarene bag. Så det vil jeg bestemt ikke afvise. Jeg kan jo sige, hvad min holdning er. Jeg synes, det er vigtigt, vi har et embedsværk, der er partineutralt, men jeg tror virkelig også, vi skal passe meget, meget på for demokratiets skyld med at gøre det, at man er engageret i, det, at man er medlem af, det, at man i en årrække har enten været ansat i eller haft tillidsposter i et politisk parti, til et diskvalificerende problem. Tværtimod er det jo grundforudsætningen, at mange mennesker lader sig organisere i politiske partier, for, at vi overhovedet har et demokrati.

Kl. 10:11

Anden næstformand (Jeppe Søe):

Hr. Peder Hvelplund, Enhedslisten.

Kl. 10:11

Peder Hvelplund (EL):

Tak for det, og tak til ministeren for talen. Nu nævnte ministeren selv i talen, at man som udgangspunkt bakkede op om intentionerne, og det er jo positivt at høre. Men man skal jo ikke altid kun måles på intentioner, men også på vilje til at handle. Nu nævnte ministeren også selv det demokratiudvalg, som der var enighed om at nedsætte og arbejde med. Der må man jo bare konstatere, at fremdriften ikke sådan har været overdrevet i forhold til det, så jeg skal bare høre, om ministeren kan orientere om, hvornår der konkret kommer gang i det arbejde med demokratiudvalget.

Kl. 10:12

Anden næstformand (Jeppe Søe):

Ministeren.

Kl. 10:12

Justitsministeren (Peter Hummelgaard):

Altså, helt grundlæggende sidder vi jo og følger op på og implementerer og planlægger efter regeringsgrundlaget – og det gælder alle elementer i det. Regeringen står ved både den daværende aftale med bl.a. ordførerens parti, men jo også det, der står i regeringsgrundlaget, om, at vi vil nedsætte et demokratiudvalg. Det forventer jeg også at kunne indkalde de øvrige partier til drøftelser om.

Kl. 10:12

Anden næstformand (Jeppe Søe):

Hr. Peder Hvelplund.

Kl. 10:12

Peder Hvelplund (EL):

Det er bare, fordi man jo godt kan blive lidt bekymret for, hvor stor vilje der er til at følge op på de gode intentioner, når vi havde en aftale fra før valget, som vi indgik, om et demokratiudvalg og der stadig ikke rigtig er sket noget. Men jeg vil da se frem til, at ministeren snarest får indkaldt til drøftelser i demokratiudvalget, og så bare understrege, at det for Enhedslistens vedkommende er ret afgørende, at der konkret bliver fulgt op på de aftaler, vi har lavet om netop de her spørgsmål.

Kl. 10:13

Anden næstformand (Jeppe Søe):

Ministeren.

Kl. 10:13

Justitsministeren (Peter Hummelgaard):

Det har jeg meget stor respekt for. Hvis det var, at regeringen, herunder mit eget parti i regeringen, ikke havde et ønske om at følge op på den aftale, vi indgik med bl.a. Enhedslisten, SF og en række andre partier inden valget, så havde vi ikke skrevet det ind i regeringsgrundlaget. Det står i regeringsgrundlaget, at vi vil følge op på den aftale, og jeg forventer naturligvis også at kunne indkalde bl.a. ordførerens parti til drøftelser om, hvordan vi så skal implementere de initiativer, herunder demokratiudvalget.

Kl. 10:13

Anden næstformand (Jeppe Søe):

Så er det hr. Kim Edberg Andersen, Nye Borgerlige.

Kl. 10:13

Kim Edberg Andersen (NB):

Tak for det. Jamen det er da dejligt, at regeringen anerkender, at der er den her voksende mistillid. Det har vi jo alle sammen set. I større eller mindre grad kan vi også alle sammen tage en del af ansvaret, selvfølgelig kan vi det. Men erkender ministeren, at frøene til den her mistillid måske blev sået allerede tilbage i 2019, da ministerens parti faktisk var ude at sige, at de ønskede mere politiske embedsmænd, og – set i lyset af historikken derefter – at det netop er det, som befolkningen har et problem med nu? Der tænker jeg på håndteringen under corona på godt og ondt. Befolkningen føler, at embedsmændene er holdt op med at være embedsmænd og er blevet meget mere politisk orienterede i måden, de rådgiver på.

Kl. 10:14

Anden næstformand (Jeppe Søe):

Ministeren.

Kl. 10:14

Justitsministeren (Peter Hummelgaard):

Det er jeg ikke sikker på, og jeg tør ikke udtale mig skråsikkert om, hvad befolkningen mener lige præcis om det. Jeg erindrer ikke, at vi på noget tidspunkt, hverken i 2019 eller i øvrigt, har sagt, at vi ville have flere politiske embedsmænd. Vi sagde, dengang vi tiltrådte i den daværende S-regering, at vi ville have mere politisk styring; at vi i højere grad ville lade os styre af nogle fastsatte politiske mål, som var afspejlet i et regeringsgrundlag, frem for af verdensbegivenhedernes tilstand eller af ren og skær drift. Det synes jeg egentlig er demokratisk.

Jeg tror i virkeligheden også, at der var rigtig, rigtig mange, der oplevede, at vi – på trods af både politiske kommentatorer og til at starte med dele af vidensstanden – fik gennemført nogle af de politiske målsætninger, som vi lavede aftaler om og indgik aftaler om. Det synes jeg var udtryk for en utrolig høj grad af demokrati, og her nævner jeg bl.a. indførelsen af Arnepensionen, som i hvert fald nogle af forslagsstillerne bag det her beslutningsforslag var med til.

Kl. 10:15

Anden næstformand (Jeppe Søe):

Spørgeren.

Kl. 10:15

Kim Edberg Andersen (NB):

Jeg nægter ikke, at der kan være noget incitament eller noget smidiggørelse i, at man fik sine politiske mål ført igennem, hvis man har et politisk sekretariat, som ligesom skal sørge for at banke det igennem hos embedsmændene.

Men virkeligheden er nok også, at når man ser på håndteringen af minksagen, må man sige, at sådan en rigtig kedelig, gammeldags embedsmand, der havde husket at fortælle, om der var lovhjemmel, jo nok havde været befordrende for, at danskerne ikke havde mulighed for at gå i hver sin lejr og lave en påstand om, at i det system, vi har nu, er det politikerne, der er flødeskum, og de renser sig selv. For det er jo det, der er vores problemstilling.

Kl. 10:16

Anden næstformand (Jeppe Søe):

Tak. Ministeren.

Kl. 10:16

Justitsministeren (Peter Hummelgaard):

Jamen der er da ikke nogen tvivl om, at der har været adskillige sager under coronapandemien, i Danmark lige såvel som i alle andre vestlige demokratier, som har været helt enormt polariserende. Det ved ordføreren jo også udmærket godt selv. I hans parti har man jo også haft forskellige synspunkter i forhold til vaccination og alt mulig andet. Jeg ser ikke minksagen som en udløber af politiske embedsmænd eller lignende. Det var en sag, der var udløber af, at det var klart, at der var en eskalerende situation på minkfarme og der skulle træffes hurtige beslutninger, og der er i øvrigt også fundet et politisk ansvar i den sag.

Kl. 10:17

Anden næstformand (Jeppe Søe):

Tak for det. Så er der ikke flere spørgsmål til justitsministeren, og vi går i gang med ordførerrækken. Første ordfører på talerstolen er hr. Leif Lahn Jensen fra Socialdemokratiet.

Kl. 10:17

(Ordfører)

Leif Lahn Jensen (S):

Tak for det, formand. Ministeren har jo gennemgået forslaget, og det er ikke nogen kæmpestor hemmelighed, at vi, i hvert fald når det drejer sig om den her minister, er meget enige i de konklusioner, ministeren kommer med, altså at vi er på vej til at gøre mere, og at nogle af tingene er vi ikke enige i.

Men jeg vil godt starte med at takke Dansk Folkeparti for at tage debatten op, for jeg synes faktisk, det er en meget, meget vigtig debat. Vi som politikere synes jo altid, det er spændende at deltage i den her slags debatter. Alle herinde har et fælles ønske, og det er, at vi gerne vil tages alvorligt som politikere; vi vil gerne sørge for, at opbakningen derude blandt befolkningen er stor til det, vi kommer med; vi vil gerne sørge for, at vi kommunikerer ud til dem, og at de lytter til os, og at de kan se, at vi forsøger at gøre vores bedste, så vi dermed også skaber gode resultater. Det er jo derfor, vi alle sammen er i politik, og grunden til, at vi kan se, at vi har den opbakning.

Derfor vil jeg også gerne med min tale her nuancere debatten lidt og ikke kun forholde mig til forslaget, som jeg synes at ministeren så udmærket har gjort. Men jeg vil alligevel lige komme med nogle bemærkninger til borgerforslaget, som også bliver nævnt i beslutningsforslaget, for Dansk Folkeparti påstår, at borgerforslaget har lidt rituel karakter. Det er jeg ikke enig i, for vi lavede jo en evaluering sidste år i forhold til udvalgsarbejdet, som jeg som gruppeformand var med i, og dengang – og det er så de tal fra dengang, som man kan læse i beretningen – var der 33 forslag, der havde opnået 50.000 underskrifter; 8 var under behandling, 20 var afvist og 5 blev vedtaget. 20 blev afvist, og 5 blev vedtaget – det er absolut ikke ringe.

Grunden til, at de bliver afvist, er ofte, at der mangler økonomi i forslagene, som vi som politikere selvfølgelig er nødt til at have styr på. Og der kan være nogle enkelte ting i dem, der gør, at vi ikke kan vedtage dem. Men vi lavede faktisk nogle forbedringer på det tidspunkt, så udvalget fremover kan stille spørgsmål til ministeren, inden vi behandler dem i salen, for netop at kvalificere borgerforslagene, kvalificere behandlingen og gøre vores beslutningsgrundlag meget, meget nemmere. Efterfølgende kan man så i udvalgsarbejdet faktisk undlade at sende det til afstemning, men derimod lave en beretning, så borgerne faktisk føler, at man tager dem mere alvorligt, end man gør i dag.

Når der stilles spørgsmål omkring politikerlede og mindre tillæg, skyldes det rigtig mange ting og ikke kun det her – noget af det her kan selvfølgelig have en effekt, men det skyldes altså rigtig mange ting. Det kan f.eks. være sproget, man bruger over for hinanden i debatter på Facebook – det kan man selvfølgelig stille mange spørgsmål omkring, og der har vi bestemt også et ansvar som politikere – og en manglende mulighed for at nuancere tingene i pressen, fordi vi oftest kun får 12 sekunder. Alt det her havde vi faktisk en høring om i sidste samling, og der vil jeg sige, at jeg tror, at den største del af mistilliden til os politikere skyldes den ageren over for hinanden og det syn, vi viser folk at vi har på hinanden. Og når jeg går rundt og snakker med folk på gaden, hører jeg ordet – og jeg tror, de fleste herinde har hørt det – børnehave, og der bliver sagt, at vi skal snakke pænt til hinanden og opføre os over for hinanden, sådan som vi egentlig gør derude.

Jeg tror på, at det her er noget af det mest afgørende, og det er noget, som jeg hører meget. Og den debat skal vi have i Udvalget for Forretningsordenen, den debat skal vi have i Præsidiet, og den debat mener jeg faktisk vi skal tage meget alvorligt.

Selvfølgelig er jeg bekymret over de målinger, som viser mindre tillid. Hvem er dog ikke det, når man er i politik? Men jeg er alligevel rimelig fortrøstningsfuld, for jeg ved jo, at mange af os herinde kommer meget rundt omkring – der er jo en grund til, at der ikke er så mange her i dag. Hvorfor? Fordi alle vores kolleger er ude i virksomheder; de er ude at snakke med institutioner; de er ude at snakke med almindelige mennesker – de er ude at møde danskerne. Og når vi er ude at møde danskerne, hvem er det så, vi møder? Vi møder faktisk mest kun glade mennesker, interesserede mennesker, mennesker, som har lyst til at snakke med os, mennesker, som har lyst til at lytte til os, og mennesker, som vil gøre alt, hvad de kan, for at prøve, om de ikke kan få os til at forstå det, de siger. De tager godt imod os, og vi tager godt imod dem.

Det er netop her, vi kan gøre en forskel. For når jeg er ude med nogle af mine gode kolleger, også nogle af dem, som jeg er mest uenig med, og når vi så står der og diskuterer sammen og viser, at vi faktisk er gode kolleger, så går vi derfra og mærker, at folk faktisk godt kan se, at politikere er almindelige mennesker, og at de godt kan lide hinanden, at de jo er gode kolleger ligesom alle andre. Det ser de jo, når de møder os fysisk. Og det er der, jeg tror vi kan gøre en forskel – når der ikke er en skærm imellem os, men vi mødes fysisk med dem. Det tror jeg er vores store opgave – vi skal mere ud og være sammen med danskerne; vi skal mere ud og vise, at vi bare er almindelige mennesker med forskellig baggrund, der faktisk bare gerne vil gøre en forskel.

Jeg synes, det er en rigtig god debat, og jeg vil gerne takke Dansk Folkeparti for den. Jeg synes, det er vigtigt, og jeg vil til enhver tid deltage i de her debatter, selvfølgelig vil jeg det. Det er en supervigtig debat. Tak for ordet.

Kl. 10:22

Anden næstformand (Jeppe Søe):

Så er det hr. Kim Edberg Andersen, Nye Borgerlige.

Kl. 10:22

Kim Edberg Andersen (NB):

Altså, jeg er ikke uenig i, at vi skal tale ordentligt til hinanden, men at det, at man i en offentlig debat ikke taler efter Emma Gads retningslinjer, ligesom skulle være grunden til, at folk ikke har tillid til os, har jeg svært ved at se. Tror du – nej, ordføreren, jeg skal jo snakke ordentligt herinde – ikke, at noget af det, som dybest set skaber større mistillid, er, at man ofte ser, hvis en journalist har en interesse i noget og søger aktindsigt, at de får helt sortmalede papirer tilbage, fordi magthaverne, regeringen og magtpartierne har indført et regelsæt, der gør, at der ikke er nogen, der føler at de kan se dem efter i kortene? Selv om det ikke skulle være sådan, at man har noget at skjule, kommer mistilliden, når man stiller et spørgsmål og får et stykke sort papir tilbage, for så tror man da i hvert fald, at der er noget at skjule. Så kunne det ikke være, at hvis man indførte åbenhed igen og fjernede det her med, at undersøgende journalister ikke kan få aktindsigt, kunne det hjælpe på tilliden i befolkningen?

Kl. 10:23

Anden næstformand (Jeppe Søe):

Ordføreren.

Kl. 10:23

Leif Lahn Jensen (S):

Som vi også hørte ministeren sige, vil man jo netop lave det der udvalg om offentlighedsloven, for der kan hr. Kim Edberg Andersen da bestemt have ret. Det er jo ikke en politisk diskussion. Der er ikke noget, jeg ved bedre, end at være uenig med hr. Kim Edberg Andersen. Det er vi i mange ting. Det er jo rigtig godt. Men da jeg kom ind i Folketinget, havde jeg ikke lovet, hvad jeg kunne opnå – for det ved man ikke. Men et af mine store mål og noget af det, jeg virkelig gik meget op i, var at love mig selv, min familie og mine venner, at jeg skulle snakke pænt til andre. Det kan da godt være, at der kom en ups en gang imellem, men man skal have et ordentligt sprog til hinanden. Og det er ikke kun noget, jeg siger. Det er ofte det, jeg hører ude blandt mennesker. Og når vi så kommer ud to politikere, er det faktisk noget af det, de sætter pris på, altså at de kan se, at vi snakker ordentligt til hinanden. Jeg tror, det er et kæmpeproblem. Det andet har da også noget at sige. Og det er jo derfor, vi netop sætter det her arbejde i gang.

Kl. 10:24

Anden næstformand (Jeppe Søe):

Spørgeren.

Kl. 10:24

Kim Edberg Andersen (NB):

Jamen jeg er ikke uenig i, at man skal bestræbe sig på at snakke pænt. Der er også nogle politikere herinde, der bliver sjovt tyndhudede, lige så snart de har en dårlig sag. Så vi skal også passe på med at snakke så pænt til hinanden, at vi ikke tør grave i ting, der er dårlige. Når vi nu skal kigge på det her med offentlighedsloven, kunne man så ikke tænke sig, at en god måde at gøre det på var, at ministeren får lov til at gemme ting i 3 måneder, og at der derefter er fuld aktindsigt. For der er mange sager med ganske få år på bagen, som kunne være sjove at kigge ind i.

Kl. 10:25

Anden næstformand (Jeppe Søe):

Ordføreren.

Kl. 10:25

Leif Lahn Jensen (S):

Jeg har selv været oppositionspolitiker i mange år, jeg har selv indkaldt til mange samråd, jeg har selv stået hernede ved spørgepulten, og jeg har selv gravet i mange ting. Jeg har kæmpestor respekt for – når jeg nu sidder i Præsidiet og også i Udvalget for Forretningsordenen – at der skal være den her mulighed. Folketinget har en ekstremt stor opgave, og der vil jeg altid rose den til enhver tid siddende opposition, for det er deres opgave at holde øje med regeringen. Selvfølgelig er det det. I forhold til hvordan man skal lave det her med offentlighedsloven, synes jeg, at man skal tage det med ministeren, for jeg er sikker på, at han er klar til at lytte til gode idéer.

Kl. 10:25

Anden næstformand (Jeppe Søe):

Så er det hr. Mikkel Bjørn, Dansk Folkeparti.

Kl. 10:25

Mikkel Bjørn (DF):

Tak til ordføreren for talen. Jeg bemærkede det her med, at ordføreren taler om, at vi skal tale pænt til hinanden, og det er jeg jo fuldstændig enig i. Men jeg tror ikke, jeg er enig i det, hvis ordføreren mener, at der på den måde er sket en forværring af tonen i politik i det hele taget, i hvert fald ikke mellem os politikere. Altså, når jeg sidder og ser klip eller optagelser eller interviews med politikere fra for 20 år siden eksempelvis, oplever jeg da personligt en meget mere bramfri tone og meget mere direkte tone, end vi oplever i dag. Kunne det ikke have noget at gøre med, at man i gamle dage havde en meget mere ærlig og direkte tilgang til tingene, hvor vi i dag ser rigtig mange, særlig politikere fra regeringspartierne, der, når de bliver stillet relativt simple politiske spørgsmål, svarer på en måde, hvor man enten skal være politiker eller danskuddannet for at forstå, hvad det er, de siger?

Kl. 10:26

Anden næstformand (Jeppe Søe):

Ordføreren.

Kl. 10:26

Leif Lahn Jensen (S):

Nu er jeg i hvert fald ikke en af dem, der har en lang uddannelse, så jeg forventer, man forstår, hvad jeg siger. Jeg kommer direkte fra havnen, og jeg forsøger at gøre mit sprog så almindeligt som overhovedet muligt, og jeg tror bare, vi skal gøre det i forhold til sproget.

Jeg ved ikke, om jeg synes, det er blevet værre. Jeg har været her i 15 år, og jeg synes, at jeg de sidste 4, 5, 6 år virkelig har set en forværring i forhold til sproget til hinanden. Det synes jeg jeg har. Jeg kan selvfølgelig tage fejl, og man kan have en anden opfattelse; det er jo helt tilladt. Men det synes jeg jeg har. Man kan da bare kigge på Facebook. Jeg tror, at de fleste af os herinde har en facebookprofil. Prøv da at kigge på det sprog, der er dér, og prøv at kigge på, hvordan nogle også kan finde på at gøre grin med hinanden og sådan nogle ting derinde. Jeg tror virkelig, det er noget, vi skal tænke meget over herinde, hvordan vi som partier også laver forskellige ting, og hvordan vi prøver at have respekt for hinanden. Jeg tror, det her fylder mere, end man lige tror, derude. Det er i hvert fald det, jeg hører.

Selvfølgelig skal man også sige tingene direkte, og derfor har pressen da også et ansvar her, for vi skal også have lov til at nuancere tingene lidt mere, end hvad vi får lov til.

Kl. 10:27

Anden næstformand (Jeppe Søe):

Spørgeren.

Kl. 10:27

Mikkel Bjørn (DF):

Tak for det. Jeg vil gerne kvittere ordføreren for fuldstændig rigtigt at være en politiker, som er meget let at forstå, og som taler meget direkte og letforståeligt. Men er ordføreren ikke enig i, at når man indimellem sidder og ser Debatten eller bare debatter i det hele taget mellem folketingspolitikere og særlig fra regeringspartierne, kan det, tror jeg, for mange helt almindelige borgere være utrolig svært at forstå, hvad det egentlig er, de svarer på meget, meget simple spørgsmål?

Kl. 10:28

Anden næstformand (Jeppe Søe):

Ordføreren.

Kl. 10:28

Leif Lahn Jensen (S):

Det kan jeg sagtens forstå, men man skal også huske, at i Debatten og andre ting er debatten også på andres præmisser. Det er jo ikke nødvendigvis på et folketingsmedlems. Jeg tror, at de fleste, der har været her et stykke tid, også godt ved, at man skal passe på med, hvad man siger ude i debatter og andet. Men det er derfor, jeg siger, at man mere skal invitere folk ud sammen. Når jeg står sammen med en god kollega – nu har jeg ikke stået sammen med hr. Mikkel Bjørn endnu – ude blandt folk og debatterer, vil de meget mere mærke den der åbenhed, og det er det, jeg tror vi mere skal til at gøre, for der kan jeg mærke den positive stemning.

Kl. 10:28

Anden næstformand (Jeppe Søe):

Så siger jeg tak til ordføreren. Næste ordfører er hr. Lars Christian Lilleholt fra Venstre.

Kl. 10:28

(Ordfører)

Lars Christian Lilleholt (V):

Tak for det, formand. Og tak til Dansk Folkeparti for det her beslutningsforslag om at sætte fokus på vigtigheden af det danske folkestyre. Alle partier her i Folketinget bør være stærkt optaget af at værne om vores demokrati og tilliden mellem borgere og politikere. Det er også min oplevelse, at det er tilfældet. Det er også en del af Venstres hjerteblod at værne om et åbent og stærkt demokrati. Tilliden er grundstenen i et stærkt demokrati, og det er dybt bekymrende med den faldende tillid, borgere har til det politiske system. Det ser vi med stor alvor på, og derfor er jeg også tilfreds med, at regeringen har lagt op til en række initiativer for netop at styrke det danske folkestyre og tilliden.

Jeg er fuldstændig på linje med forslagsstillerne, hvor jeg forholder mig til formålet med beslutningsforslaget. Dele af de konkrete initiativer i beslutningsforslaget er vi også positive over for, og der er ting, der minder om de initiativer, regeringen arbejder på. Det gælder bl.a. for et udvalgsarbejde om en revidering af offentlighedsloven, og her sparker forslagsstillerne en åben dør ind, for regeringen har allerede i regeringsgrundlaget gjort det klart, at der skal nedsættes et udvalg, der netop skal skabe grundlag for, at der kan fremsættes forslag til ny offentlighedslov.

Men nogle af de andre konkrete initiativer er jeg en anelse mere skeptisk over for. Det gælder bl.a. den her karensperiode for partiansatte. Vi har i dag generelt set et utrolig dygtigt embedsapparat i Danmark, og det har jeg bl.a. erfaret på nærmeste hold som minister, og det skal vi også have i fremtiden. Det kræver, at der er mulighed for at ansætte de bedst kvalificerede. Jeg synes, det er meget voldsomt, at personer, der har været ansat i et givent parti i 5 år, ikke kan ansættes som embedsmænd i et ministerium, hvis ministeren kommer fra samme parti. Helt generelt kan man jo sagtens være en dygtig politisk neutral embedsmand, selv om man har en fortid som ansat i et politisk parti.

Alt i alt kan Venstre ikke støtte det fremsatte lovforslag. Det gælder for flere initiativer, at regeringen allerede er i gang med tilsvarende arbejde, og så er der nogle af initiativerne, som jeg ikke ser som den rette løsning. Men jeg vil gerne takke forslagsstillerne for at holde fokus på det her vigtige emne. Vi er altid klar til at tage en drøftelse af, hvordan vi styrker folkestyret og øger tilliden til det politiske system. Jeg håber på, at vi kan fortsætte de gode drøftelser i forbindelse med de initiativer, som regeringen har planlagt. Tak for ordet.

Kl. 10:31

Anden næstformand (Jeppe Søe):

Den første korte bemærkning er fra hr. Peter Skaarup, Danmarksdemokraterne.

Kl. 10:31

Peter Skaarup (DD):

Tak til hr. Lars Christian Lilleholt for talen. Hr. Lars Christian Lilleholt er inde på forskellige ting, der kan have betydning for tilliden til politikerne, og hvad man kan gøre ved det. Og der ligger et forslag på bordet.

Men jeg kunne egentlig godt tænke mig lige at spørge hr. Lars Christian Lilleholt med hensyn til det, der skete efter folketingsvalget den 1. november 2022, hvor der jo ret hurtigt viste sig et billede af, at først og fremmest Venstre, men også Moderaterne, løb fra de løfter, man var kommet med i valgkampen: Kan det spille en rolle for den tillid, der skal være til politikerne? Altså, befolkningen går hen og stemmer ud fra nogle bestemte forudsætninger og det, man siger i valgkampen, og når man så er færdig med valgkampen, går man ind i en regering og dropper f.eks. undersøgelsen af statsministeren, for så vidt angår mink.

Kl. 10:32

Lars Christian Lilleholt (V):

Tak til hr. Peter Skaarup for spørgsmålet. Jamen jeg er da sikker på, at vi alle sammen bærer et ansvar, og det gør vi også i Venstre – i forhold til at sikre, at der fortsat er tillid, også i forhold til hvad man siger før et valg og hvad man gør efter et valg. Men her handler det om – og det synes jeg da i allerhøjeste grad også vi har gode forklaringer på – at situationen kan være en anden efter et valg, i forhold til hvad den var før et valg. Og det er vores vurdering, at det var det rigtige for os, for Venstre og for Danmark, at vi gik ind i en bred regering hen over midten.

Kl. 10:33

Anden næstformand (Jeppe Søe):

Spørgeren.

Kl. 10:33

Peter Skaarup (DD):

Jamen tror ordføreren ikke, at det er utrolig vigtigt i politik, at der er overensstemmelse mellem at sige og at gøre, altså at der er overensstemmelse mellem det, man siger, og det, man så rent faktisk gør? Og kan det i virkeligheden ikke være det, der er hovedårsagen til, at tilliden til politikerne og det politiske system ofte dykker, nemlig at der er partier, som siger et eller andet i valgkampen og så, lige så snart kampen er fløjtet af, mener noget fuldstændig andet?

Kl. 10:33

Anden næstformand (Jeppe Søe):

Ordføreren.

Kl. 10:33

Lars Christian Lilleholt (V):

Endnu en gang tak for spørgsmålet. Der er da helt givet mange årsager til det. Jeg tager og vi tager også meget gerne en del af ansvaret for, at der er behov for at sikre en bedre tillid. Men jeg må bare sige, at det jo ligger i Venstres dna, at vi skal søge indflydelse. Vi synes, det er vigtigt at være med, og det er jeg også sikker på at vores vælgere og bagland vil bakke op om.

Kl. 10:34

Anden næstformand (Jeppe Søe):

Så er det hr. Kim Edberg Andersen fra Nye Borgerlige.

Kl. 10:34

Kim Edberg Andersen (NB):

Tak til ordføreren. Ordføreren er et menneske, som jeg har meget, meget stor respekt for, og han er også et menneske, der er meget erfaren herinde, og det gør jo også, at ordføreren nok kan huske tilbage til 2013, da fru Mette Frederiksen tog bladet fra munden, i forhold til at det politiske element i et ministerium skulle styrkes, altså ved indførelsen af politiske embedsmænd. Og ordførerens formand har jo tilbage i 2021 kritiseret lige nøjagtig politiske embedsmænd. Der kan være ting, der taler for eller imod, men er ordføreren uenig i, at det, at vi har fokus på at indføre politiske embedsmænd i ministerierne, sammenlagt med de problemstillinger, vi så under forløbet med minkene og den efterfølgende, ja, vi kalder det en skandale, er medvirkende til, at borgerne mister tilliden til politikerne, og at der i langt højere grad er behov for, at vi sætter fokus på os selv og måden, vi herinde i Folketinget opfattes på, i forhold til at skjule ting?

Kl. 10:35

Anden næstformand (Jeppe Søe):

Ordføreren.

Kl. 10:35

Lars Christian Lilleholt (V):

Tak for spørgsmålet. For os er det helt afgørende, at det er de bedste, der bliver ansat, og det er uanset politisk farve, og at vi har et embedsværk i Danmark, som er upolitisk, og hvor man kan have tillid til, at embedsmændene gør det, der skal gøres, og gør det på Danmarks vegne. Vi har også et system, hvor det er sådan, at hver enkelt minister kan ansætte et antal særlige rådgivere; for nogle ministres vedkommende er det én, og for andres vedkommende er det to, og derudover er det slut. Og så er det jo ellers embedsmænd, der ansættes under departementschefens ansvar, og sådan skal det også være fremadrettet.

Kl. 10:35

Anden næstformand (Jeppe Søe):

Spørgeren.

Kl. 10:36

Kim Edberg Andersen (NB):

Men så må man sige, at Venstre jo radikalt har ændret holdning på det her punkt, for ordførerens formand var ude at sige, at det ikke handler om den enkelte post i det enkelte ministerium, men om en systematik i ansættelsen af medarbejdere, som helt åbenlyst ikke er neutrale, men partipolitiske. Det var der, hvor formanden for ordførerens parti anklagede den daværende regering for at snige politiske embedsmænd ind. Og det at ansætte politiske embedsmænd, når man så samtidig kan se, at embedsmændene glemmer at fortælle om lovhjemmel, tror jeg skaber mistillid.

Kl. 10:36

Anden næstformand (Jeppe Søe):

Ordføreren.

Kl. 10:36

Lars Christian Lilleholt (V):

Jeg kan gentage mig selv fra før: For os er det afgørende, at der ansættes politisk neutrale embedsmænd, og at der ansættes de bedst kvalificerede til den opgave, der er, og det er det min opfattelse at den her regering til fulde lever op til.

Kl. 10:36

Anden næstformand (Jeppe Søe):

Hr. Mikkel Bjørn, Dansk Folkeparti.

Kl. 10:36

Mikkel Bjørn (DF):

Tak for det. Nu nævner ordføreren, at embedsværket i Danmark er upolitisk, og når ordførerens partiformand tidligere har været ude at sige, at den daværende regerings embedsværk ikke var upolitisk, men var politisk, så er jeg bare nysgerrig på, hvornår den udvikling er sket. Har man afpolitiseret embedsværket med den nye regering, og hvordan er det sket, for det har jeg ikke hørt noget om?

Kl. 10:37

Anden næstformand (Jeppe Søe):

Ordføreren.

Kl. 10:37

Lars Christian Lilleholt (V):

Det er min klare overbevisning, at den her regering gør alt, hvad den overhovedet kan, for at sikre, at det er de bedst kvalificerede, der bliver ansat som embedsmænd. Og det er jo det, der har været ledetråd, både for den her regering og også for tidligere regeringer. Så kan der være perioder, hvor der måske har været lidt politiske drillerier frem og tilbage mellem regeringen og oppositionen, og det har vi da også på nogle områder deltaget i. Men det er min klare opfattelse – og jeg har også selv i en periode på 4 år været minister – at vi har et embedsmandsapparat i Danmark, som er upolitisk, og uanset om regeringen skifter farve, er man faktisk også i stand til at rådgive en anden regering end den regering, der var på det tidspunkt, hvor man blev ansat i ministeriet.

Kl. 10:37

Anden næstformand (Jeppe Søe):

Hr. Mikkel Bjørn.

Kl. 10:37

Mikkel Bjørn (DF):

Undskyld mig, men siger ordføreren, at når ordførerens partiformand har været ude at kritisere den daværende regering for at politisere embedsværket, så var det bare politiske drillerier, og at det ikke havde nogen rigtighed i virkeligheden, eller hvad? Altså, ordførerens partiformand har været ude at kritisere den daværende regerings embedsværk for at være politisk. Nu siger ordføreren: Det nuværende embedsværk er upolitisk med den nye regering med Venstre i. Så spørger jeg bare: Hvad for nogle aftaler ligger der? Hvornår er den udvikling sket? Eller har ordførerens partiformand talt usandt, da han sagde, at den daværende regerings embedsværk var politisk?

Kl. 10:38

Anden næstformand (Jeppe Søe):

Ordføreren.

Kl. 10:38

Lars Christian Lilleholt (V):

Jeg er da sikker på, at Venstres partiformand altid holder sig til sandheden, og det er jeg da overbevist om at han selvfølgelig også har gjort på det tidspunkt, hvor han har udtalt sig i forhold til den viden, han havde på det pågældende tidspunkt. Det, der er afgørende for mig, er, at vi sikrer os, at vi har et embedsmandsapparat i Danmark, som er upolitisk.

Kl. 10:38

Anden næstformand (Jeppe Søe):

Dermed er der ikke flere spørgsmål til ordføreren. Og den næste taler på talerstolen er hr. Henrik Frandsen fra Moderaterne.

Kl. 10:39

(Ordfører)

Henrik Frandsen (M):

Tak for ordet, hr. formand. Jeg vil også gerne starte med at sige tak til Dansk Folkeparti for dette beslutningsforslag om styrkelse af det danske folkestyre. For det er en interessant og det er en yderst relevant diskussion, der bliver rejst med det her forslag. Det er en diskussion, som regeringen også støtter op om.

Det danske folkestyre er utvivlsomt et af de bedste og mest robuste i verden; det er åbent, det er gennemskueligt for offentligheden, og det politiske system bliver kontrolleret fra top til bund. Men jeg anerkender, at vi de senere år har oplevet, at borgernes tillid til os som politikere er svækket.

Selv om Danmark fortsat er et land, hvor befolkningens tillid til myndighederne generelt er meget høj, er politikerlede blevet et integreret ord i det danske sprog. Og de seneste målinger om faggruppers troværdighed viser, at politikernes troværdighed ligger helt i bund; der er kun et par enkelte faggrupper, som jeg ikke skal nævne her fra landets fornemste talerstol, der ligger lavere. Det er en bekymrende udvikling, og det er en stor udfordring.

Det er en udfordring, som vi skal løse, og vi har som politikere en opgave i at være med til at løse den. Og det er vi i gang med i regeringen. Regeringsgrundlaget indeholder en række initiativer, der skal iværksættes netop for at styrke befolkningens tillid til det politiske system. Bl.a. vil regeringen nedsætte et sagkyndigt udvalg, der skal skabe grundlag for en ny offentlighedslov. Det er også aftalt i den sidste regeringsperiode – men det står også i regeringsgrundlaget – at der skal nedsættes et demokratiudvalg.

Der er altså en række positive sammenfald med nogle af de elementer, der er i B 82, som er elementer, som Moderaterne kan støtte. Men der er også elementer, som vi ikke kan støtte. Det er f.eks. forbud mod embedsmandsstillinger til partiansatte, som tilhører det samme parti som ministeren. Der blev i ministerens tale brugt ordet berufsverbot. Det var noget, man snakkede meget om i min ungdom. Det er et begreb, man havde i Tyskland. Der havde man direkte lovgivning imod det – det er de heldigvis gået væk fra.

Vi er i Moderaterne af den opfattelse, at folk ikke skal udelukkes fra en stilling på grund af deres politiske tilknytning eller deres politiske fortid. Vi er nødt til at have tillid til, at embedsværket arbejder efter saglighed og efter faglighed og altså ikke lader sig påvirke af politiske hensyn, og det er min helt klare opfattelse, at det danske embedsværk arbejder efter det. Vi kan alle sammen være stolte af vores embedsværk, og jeg synes egentlig heller ikke, man skal rejse tvivl omkring det.

Derfor vil jeg afslutningsvis sige, at det er en vigtig debat, som Dansk Folkeparti rejser med forslaget. Der er positive elementer i forslaget, og der er utvivlsomt et behov for at rette op på tilliden til de danske politikere. Men på baggrund af de betragtninger, jeg er kommet med her, kan Moderaterne selvfølgelig ikke støtte op om forslaget.

Kl. 10:42

Anden næstformand (Jeppe Søe):

Hr. Kim Edberg Andersen, Nye Borgerlige.

Kl. 10:42

Kim Edberg Andersen (NB):

Fordelen ved at have tre regeringspartier oppe er, at man får cirka det samme hver gang, og så håber jeg, vi ligesom kan fortsætte spørgsmålene i den række, så det bliver ordførere fra forskellige partier, men alligevel spørgsmål til regeringen.

Det, jeg hører ordføreren sige, er, at i Moderaterne er man tryg ved, at der ikke er en politisering af embedsmænd. Det er korrekt forstået, kan jeg se. Men det strider bare rigtig meget imod ordførerens formand, der den 25. september i RÆSON bliver citeret for at sige:

»For at sige det ligeud, så oplever jeg en politisering af embedsværket, som bekymrer mig.«

Jeg har jo tidligere hørt fra ordførere på andre sager – jeg tror, det var mink – at der ligesom var sådan en 3-månedersregel, og så var tingene glemt. Men gælder det også for det her? For det er så endnu en sag, hvor Moderaterne tilsyneladende, efter de er kommet ind i ministerbilerne, har ændret holdning. Og det er superfair. Men min bekymring er faktisk, at den her politisering, som befolkningen ser, er en af de væsentligste drivkræfter bag, at der er den her mistillid. Så hvad er holdningen nu? Er den, som chefen sagde tidligere, eller er den, som ordføreren siger nu?

Kl. 10:43

Anden næstformand (Jeppe Søe):

Ordføreren.

Kl. 10:43

Henrik Frandsen (M):

Som jeg også sagde i min tale, har jeg meget, meget stor tillid til det danske embedsværk, og jeg er helt overbevist om, at det danske embedsværk ikke er politiseret. Ministrene har ret til at ansætte en eller to særlige rådgivere, som er politisk ansatte. De øvrige er ansat – som der blev sagt i den forrige tale – under departementschefen, og jeg er fuldstændig tryg ved, at de ikke er politiske.

Kl. 10:44

Anden næstformand (Jeppe Søe):

Spørgeren.

Kl. 10:44

Kim Edberg Andersen (NB):

Jamen jeg bliver nødt til at spørge igen, for det her med hvem er jo ret væsentligt. Jeg har fuld forståelse for, at formanden for Moderaterne er en travl mand og er meget i udlandet. Men skal jeg forstå det sådan, at hr. Lars Løkke Rasmussen tidligere har sagt, at han slet ikke var i tvivl om, at der var en politisering af embedsværket, og så har ordføreren nu bestemt, at det er der ikke længere? For enten havde hr. Lars Løkke Rasmussen ret i det, han sagde den 25. september, eller ej, og så lang tid siden er det jo faktisk ikke. Og selv om Moderaterne er et nyt parti, tænker jeg, at det alligevel er meget hurtigt at ændre holdning. Så jeg bliver nødt til at vide: Hvad er holdningen? Er der politisering i embedsværket, eller er der ikke?

Kl. 10:44

Anden næstformand (Jeppe Søe):

Ordføreren.

Kl. 10:44

Henrik Frandsen (M):

Jeg er jo nødt til at gentage mit forrige svar: Moderaterne er en del af regeringen. Vi er rigtig trygge ved det embedsværk, vi har. Vi mener helt klart ikke, der er tale om et politiserende embedsværk.

Kl. 10:45

Anden næstformand (Jeppe Søe):

Hr. Mikkel Bjørn, Dansk Folkeparti.

Kl. 10:45

Mikkel Bjørn (DF):

Nu vil jeg gerne stille et spørgsmål, som ikke vedrører hverken ordførerens eller Moderaternes holdning til politisering af embedsværket. Jeg vil derimod spørge ind til hr. Lars Løkke Rasmussens specifikke udtalelser før valget. For da hr. Lars Løkke Rasmussen var ude før valget og sige, at der foregik en politisering af embedsværket i den daværende regering, var det da udtryk for en usandhed, eller tog hr. Lars Løkke Rasmussen bare grundlæggende fejl, da han dengang sagde det?

Kl. 10:45

Anden næstformand (Jeppe Søe):

Ordføreren.

Kl. 10:45

Henrik Frandsen (M):

Nu kan jeg jo ikke kigge ind i hr. Lars Løkke Rasmussens hoved og vide, hvad han tænkte på det tidspunkt, og derfor tænker jeg, at den rigtige at tage den her diskussion med nok i virkeligheden er hr. Lars Løkke Rasmussen, som har udtalt sig på det tidspunkt. Jeg er i hvert fald ikke i stand til at tolke en udtalelse, som jeg ikke selv har overværet, og som jeg ikke selv har læst nogen steder, så jeg tænker, at det er der, man skal tage den diskussion.

Kl. 10:45

Anden næstformand (Jeppe Søe):

Spørgeren.

Kl. 10:45

Mikkel Bjørn (DF):

Skal jeg så forstå det sådan, at ordføreren er uenig med hr. Lars Løkke Rasmussen i hans daværende karakteristik af den tidligere regering?

Kl. 10:46

Henrik Frandsen (M):

Jeg er på alle områder enig med min formand, Lars Løkke Rasmussen. Jeg ved jo ikke, hvad kontekst den udtalelse er faldet i, men jeg er også hundrede procent overbevist om, at jeg er enig med min formand i, at synet på det danske embedsværk er, at vi kan være utrolig stolte af vores danske embedsværk. Jeg ved ikke, om det er det mest ikkepolitiserende i verden, men vi har i hvert fald et ikkepolitiserende embedsværk.

Kl. 10:46

Forhandling

Anden næstformand (Jeppe Søe):

Og dermed tak til ordføreren. Næste taler er fru Karina Lorentzen Dehnhardt fra Socialistisk Folkeparti.

Kl. 10:46

(Ordfører)

Karina Lorentzen Dehnhardt (SF):

Tak for ordet. Også tak for forslaget. For SF er det sød musik i ørerne, når vi læser ned over det, og det er ikke kun, fordi der er forår i luften og det snart er weekend. Det er faktisk også, fordi vi er enige i mange af betragtningerne, som ligger i forslaget. I SF er vi stærke tilhængere af et velfungerende og vitalt demokrati og ikke mindst også en solid parlamentarisk kontrol, så vi i Folketinget til enhver tid kan holde regeringen i ørerne.

Vi har efter nogle år med rigsretssag og flere langvarige kommissionsundersøgelser brug for at genoprette tilliden til folkestyret og styrke tilsynet med regeringen, skabe mere gennemsigtighed og en stærkere demokratisk deltagelse. De mange og lange sager har bidraget væsentligt til en tillidskrise mellem politikere og befolkning og en polarisering, som ultimativt risikerer at bidrage til en undergravning af demokratiet, hvor færre deltager og flere vender ryggen til.

Forslagsstillerne lægger op til en revision af offentlighedsloven. Det kommer vi også til at diskutere mere i dag. Det kan jeg bare sige at vi meget gerne ser i SF. Det har vi kæmpet for i et stykke tid. Vi foreslår faktisk en decideret genstart af diskussionen om åbenhed og offentlighed. Vi mener, at en bred kreds af ansvarlige partier med det samme bør sætte sig sammen for at indgå et nyt nationalt kompromis om en offentlighedslov, om åbenhed og god regeringsførelse, en styrkelse af de offentligt ansattes ytringsfrihed, grundig høring i forbindelse med ny lovgivning, flere solnedgangsklausuler, indførelse af et forfatningsråd, som kan levere en uafhængig second opinion, når det kommer til tunge spørgsmål om grundloven, EU-retten og internationale konventioner. Det gik vi faktisk til valg på, og det mener vi selvfølgelig stadig.

Offentlighedsloven er jo kritiseret sønder og sammen af stort set alle, der har taget sig tid til at kigge den grundigt efter – det er talrige kommissioner, det er Grønnegårdudredningen, det er Ytringsfrihedskommissionen, og så er det senest Dybvadudvalget. Folketingets Ombudsmand har også kritiseret. Regeringen har jo varslet, at den vil nedsætte et lovforberedende udvalg, men indtil videre synes jeg at det ligner mest en syltekrukke.

Et andet vigtigt spørgsmål, som forslagsstillerne rejser, er hastigheden i lovgivningsarbejdet. Vi er i SF meget opmærksomme på spørgsmålet om lovkvalitet, og vi har jævnligt påpeget problemerne med tempoet i lovgivningsprocessen på Christiansborg. Det er ikke så lang tid siden, at vi i Jyllands-Posten, tror jeg det var, faktisk kunne læse en artikel om, at vi bruger den halve tid på lovforslagene i dag, i forhold til hvad vi gjorde i 2005. Så det går hurtigere og hurtigere, og det øger jo risikoen for fejl, det må vi bare sige. Det går bare tit for stærkt. I SF mener vi, at der skal ro på lovgivningsprocessen, og at hastelovgivning kun bør bruges i absolut nødstilfælde. Den forcerede lovbehandling omkring storebededagsloven synes jeg også er et eksempel på en type hastværk, vi skal undgå.

Så er der blevet rejst spørgsmålet om, om man må ansætte folk fra partierne på regeringskontorerne. Det tror jeg er et spørgsmål, der skal undersøges nærmere. Jeg er i hvert fald ikke sikker på, at tidsgrænsen på de 5 år er den rette. Det er ikke, fordi vi er afvisende over for at kigge på det, så lad os se, om vi kan mødes på en eller anden måde. Men jeg tror faktisk, vi har mere brug for at beskytte embedsværket imod politikerne. Vi skal give dem nogle flere rettigheder. Vi skal give dem incitamenterne til at sige fra. Jeg synes, Instrukskommissionen er et eksempel på, at nogle i embedsværket havde forsøgt at sige lidt fra, men jeg tror også, at de er blevet presset noget længere, end godt er. Så det, at vi støtter op om, at f.eks. offentligt ansatte har ytringsfrihed, at der er gode whistleblowerordninger og den slags, tror jeg også er ret vigtigt, så de får sagt fra over for det politiske pres, som jeg tror rigtig mange af dem oplever.

Så med andre ord tror jeg der er nok at tage fat på her. Vi er meget positivt indstillet over for at gå videre med de tanker, der ligger her.

Kl. 10:51

Anden næstformand (Jeppe Søe):

Der er ingen spørgsmål til ordføreren. Nu kommer næste ordfører, og det er hr. Peter Skaarup fra Danmarksdemokraterne.

Kl. 10:51

(Ordfører)

Peter Skaarup (DD):

Tak til forslagsstillerne for at rejse den her debat. Forslaget tager udgangspunkt i forskellige meningsmålinger, der viser en lav og faldende tillid til politikerne, og det er jo i den grad noget, der er brug for at diskutere her i Folketinget, så jeg synes, det er vigtigt, at vi får debatten om, hvad man så kan gøre ved det.

I forslaget følger man op med nogle eksempler, som efter forslagsstillernes opfattelse vil bidrage til at skabe bedre tillid mellem politikerne og borgerne. Man kommer også med eksempler, hvor det så ikke er sket; hvor der er problemer. Eksemplerne er f.eks. manglende afholdelse af folkeafstemninger og borgerforslag, der behandles overfladisk af Folketinget. Derfor vil forslagsstillerne så have nedsat en kommission, der kan undersøge, hvordan man kan sikre større tillid til politikerne fra befolkningen. Vi synes, det er godt, at vi får rejst den her diskussion, og der er nogle gode elementer i det, der foreslås.

Som jeg var inde på tidligere, også over for Venstres ordfører, er det klart, at en af grundene til den her lave tillid efter Danmarksdemokraternes opfattelse er, at der tit sker det, at politikerne siger én ting, men gør noget helt andet. Det så vi jo senest efter det overståede folketingsvalg her i november 2022, hvor der var partier, der sagde meget klart, ja, ultimativt i valgkampen: Det er sådan, det skal være. Man forlangte f.eks. advokatundersøgelsen af statsminister Mette Frederiksen omkring minksagen. Alligevel gik man altså ind i en regering og droppede straks den her advokatundersøgelse, selv om det faktisk var en af de allervigtigste ting i valgkampen for de pågældende partier. Det gælder både Venstre, men det gælder sådan set også Moderaterne. Så lav tillid kan godt hænge sammen med brudte løfter, altså at der ikke er overensstemmelse mellem »gør« og »siger«.

Når man så kigger lidt videre på de ting, som vi skal diskutere omkring den her sag, er det også klart, at hurtige beslutninger hen over hovedet på befolkningen heller ikke er befordrende. De hurtige beslutninger uden folkelig forankring kan jo f.eks. ses i regeringsgrundlaget, hvor det lige pludselig fremgår, at man skal afskaffe store bededag. Ingen af regeringspartierne eller for den sags skyld andre partier havde i den forudgående valgkamp overhovedet diskuteret sådan nogle forslag, som må siges at være ret epokegørende og historiske – at man lige pludselig vælger at afskaffe store bededag. Det er for mig at se eksempler på beslutninger fra en regering, der ikke ligefrem er med til at gavne tilliden mellem politikerne og så befolkningen.

Så nævner forslagsstillerne de såkaldte borgerforslag som et eksempel på, at der også er nogle problemer. Der er et antal danskere, der stiller et borgerforslag. Vi, partierne her i Folketinget, fremsætter rent teknisk de forslag i Folketinget, og så får vi debatten. Forslagsstillerne mener her i forslaget, at forslagene set fra borgernes side tit får en behandling af nærmest rituel karakter. Det er jo også rigtigt, at rigtig mange af de her borgerforslag faktisk ikke får opbakning, og der er da også eksempler på, at man siger, at man er lidt ligeglad med, hvad der er kommet fra borgerne. Men der er faktisk også eksempler på noget andet. Så sent som i den her uge, nemlig nærmere betegnet i tirsdags, vedtog Folketinget faktisk et borgerforslag om et nyt dna-værktøj. Det blev i hvert fald vedtaget; der var flertal for forslaget. Så her har borgerne i hvert fald mulighed for at påvirke, hvad der sker herinde på Christiansborg. Så håber vi så, at regeringen, når det kommer til stykket, rent faktisk lytter og får det gennemført.

I den her debat synes jeg også det værd at nævne, at Folketingets partier indgik en aftale om at få den såkaldte magtudredning fra 2003 opdateret. Mit eget parti, Danmarksdemokraterne, er med i aftalen, hvor man altså igangsætter sådan et forskningsprojekt over de kommende 5 år til en høj pris, men det er jo til gengæld også et vigtigt arbejde. Noget af det, der er vigtigt, er jo at undersøge, hvordan det er, magten flytter. Flytter den væk fra Folketinget over til andre steder? Ja, det er jo en kendsgerning, at det tit sker. Så det arbejde her vil vi deltage meget grundigt i i den kommende tid.

Så afslutningsvis vil jeg altså sige: Det vigtigste problem, vi skal håndtere, er den manglende tillid, og det opstår desværre ofte, ved at der er politikere, der siger én ting og gør noget andet. Så der kunne vi starte.

Kl. 10:57

Anden næstformand (Jeppe Søe):

Så er det hr. Mikkel Bjørn, Dansk Folkeparti.

Kl. 10:57

Mikkel Bjørn (DF):

Tak for det. Ordføreren nævner her afslutningsvis politikere, der siger én ting, men gør noget andet, altså hvor der ikke er overensstemmelse mellem, hvad man gør, og hvad man siger. Jeg står her med en artikel fra Politiken fra i dag, hvor underoverskriften er: »Mens Inger Støjberg forleden krævede permanent grænsekontrol, fastholder partiets gruppeformand, Peter Skaarup, at Danmark skal overholde EU- og Schengen-reglerne, der forhindrer det«. Er det ikke udtryk for netop det, ordføreren står og taler om, altså politikere, der udadtil gerne vil male ét billede af sig selv, men så indadtil reelt har en helt anden praksis? Man kan jo ikke både overholde EU- og Schengenreglerne, der forhindrer grænsekontrol, og samtidig gå ud og kræve, at regeringen skal indføre den her og nu.

Kl. 10:57

Anden næstformand (Jeppe Søe):

Ordføreren.

Kl. 10:57

Peter Skaarup (DD):

Nej, det er ikke et eksempel på det. Det er klart, at EU på en række områder blander sig i ting og sager, hvor vi fra dansk side måske har en anden holdning til, hvad EU skal tage sig af, eksempelvis barselsregler, mindsteløn og grænsekontrol. Der kan partierne her i Folketinget godt have en anden holdning end den, som kommer til udtryk i EU, til, hvad der skal ske. Vi har den holdning i Danmarksdemokraterne, at vi skal have permanent grænsekontrol, men vi er også opmærksomme på, at Danmark er medlem af EU, og derfor er vi nødt til med de regler, der er i øjeblikket, at søge om at få lov til at have den her midlertidige grænsekontrol, som den danske regering så i øvrigt har gjort i en uafbrudt række siden starten af 2016. Men vi vil gerne have permanent grænsekontrol, ingen tvivl om det.

Kl. 10:58

Anden næstformand (Jeppe Søe):

Spørgeren.

Kl. 10:58

Mikkel Bjørn (DF):

Men det hænger jo bare ikke sammen. Du kan jo ikke både have permanent grænsekontrol og samtidig overholde EU- og Schengenaftalen. Det er jo de to ting, der strider mod hinanden. Så det er bare det, jeg er nysgerrig på: Hvor står Danmarksdemokraterne egentlig i forhold til grænsekontrol? Ønsker de en grænsekontrol, eller ønsker de at overholde EU- og Schengenreglerne?

Kl. 10:58

Anden næstformand (Jeppe Søe):

Ordføreren.

Kl. 10:58

Peter Skaarup (DD):

Vi kan jo tage en selvstændig debat om det der, og det kommer der i øvrigt også i næste uge, altså en debat om grænsekontrol. Men det står helt klart for mig, at det er fremtiden, at vi skal have en permanent grænsekontrol. Så da rigtigt, at EU-reglerne er indrettet på en bestemt måde, men vi kan sagtens have den holdning, at vi selv vil have lov til at bestemme og vores grænsekontrol, vores barselsregler, vores regler om mindsteløn i Danmark. Det tror jeg der er mange politikere der gør, samtidig med at vi altså er medlem af EU og er nødt til at indrette os efter de regler, der er i EU, indtil de er ændret.

Kl. 10:59

Anden næstformand (Jeppe Søe):

Tak til ordføreren. Den næste ordfører er hr. Steffen Larsen fra Liberal Alliance.

Kl. 10:59

(Ordfører)

Steffen Larsen (LA):

Mange tak. Dansk Folkeparti foreslår at styrke det danske folkestyre her fra det danske folkestyres Folketing på denne danske forårsdag, hvor det danske vejr arter sig, som kun det kan i et dejligt land som det danske. Ja, jeg finder det glædeligt, at vi skal til at diskutere offentlighedsloven og tilliden til vores institutioner og det politiske apparat i vores dejlige land, for vores liberale demokrati er ikke en selvfølge i denne verden. De fleste af denne verdens befolkninger lever ikke som frie borgere. Det er ikke en naturlov, at Danmark og Vesten for evigt er frie liberale nationer, men debatter som disse er i hvert fald med til at sørge for, at vi ikke mister vores demokrati og rødderne fra oplysningstiden i vores folkestyre, for det betyder, at vi er opmærksomme.

De ting, DF – eller Dansk Folkeparti – foreslår, er ting, som Liberal Alliance selv har været fortalere for at gøre noget ved: Offentlighedsloven, politisering af embedsværket og den overdrevne brug af hastebehandlinger er vi grundlæggende utilfredse med ligesom forslagsstillerne. Tilliden til vores folkestyre og institutioner er forvitret de sidste par år. Det kommer naturligvis også af den måde, vi herinde fra Christiansborg har ageret på over for befolkningen. Der er kommet en polarisering med en manglende politisk respekt for vores samfundsorganer og en grundlæggende politisk disrespekt over for nogle af vores borgere, vores erhvervsliv, og det er herindefra, det kommer.

I Liberal Alliance ved vi dog godt langt hen ad vejen, hvad der skal til for at genetablere tilliden til vores demokratiske institutioner, så vi ikke ligefrem skal nedsætte kommissioner og udvalg for at finde ud af det her. Det er måske at trække en del af tingene i langdrag at gøre det. Hvis man skulle være meget direkte, kunne man jo f.eks. sige, at en tilbagerulning af offentlighedsloven til noget, der minder om, hvad den var før den 4. juni 2013, da daværende justitsminister Morten Bødskov fik indført det, som gjorde, at mange fortsat den dag i dag kalder offentlighedsloven for mørklægningsloven, ville være et godt første skridt.

Åbenhed, gennemsigtighed, ærlighed og ordentlighed hos magthaverne er så utrolig vigtigt, for magthaverne har magten. Derfor er det kun fair nok, at vi her på Slotsholmen kontrolleres og kan kigges i kortene, og derfor støtter vi også dette forslag, selv om formatet kunne være anderledes. Vi støtter derfor også forslagsstillernes tanke om et reelt folkestyre af og for det danske folk. Tak.

Kl. 11:02

Anden næstformand (Jeppe Søe):

Hr. Mikkel Bjørn, Dansk Folkeparti.

Kl. 11:02

Mikkel Bjørn (DF):

Jeg vil bare takke Liberal Alliances ordfører for opbakningen til forslaget, og jeg håber naturligvis, at de ordførere, der kommer efter ordføreren, der er på nu, også bakker op om forslaget. Tak for det.

Kl. 11:02

Anden næstformand (Jeppe Søe):

Ordføreren.

Kl. 11:02

Steffen Larsen (LA):

Naturligvis, hr. Mikkel Bjørn. Når tingene er fornuftige, så støtter vi, og når tingene er ufornuftige, så prøver vi at lade være.

Kl. 11:02

Anden næstformand (Jeppe Søe):

Og ingen opfølgning? Nej. Næste ordfører er fru Mai Mercado fra Det Konservative Folkeparti.

Kl. 11:03

(Ordfører)

Mai Mercado (KF):

Vi behandler i dag et beslutningsforslag om at styrke det danske folkestyre, og der ligger et forslag om at nedsætte en kommission med henblik på at sikre mere tillid til politikerne, en revision af offentlighedsloven og andre forslag. Tillid er vigtig. Vi kan i adskillige målinger se, at politikeres troværdighed er for nedadgående, og der er formentlig flere grunde til det. Hvis man bare skulle komme ind på et par af grundene, er det først og fremmest, at man bryder sine løfter. Når man siger en ting før valget og man gør en anden ting efter valget, er man med til selv at forværre den politikerlede, der findes ude i samfundet. Det er rigtig svært at lovgive om og lave anbefalinger om, men det er et spørgsmål om at hanke op i sig selv og holde sine løfter.

En anden ting er faktisk også, når man skifter parti. Når man skifter parti, gør det også noget ved befolkningen, men vi skal da være helt ærlige og sige, at når der kommer gode folk og siger, at de erklærer, at de er Konservative, så har vi da også taget imod dem. Når man ikke vil svare, eksempelvis som statsministeren ikke ville, og hvor man ikke kan få at vide, om hun kendte til Søren Brostrøms advarsel om at lukke samfundet helt ned. Det var en anbefaling, han var uenig i, og det ikke at kunne få det kendskab, om statsministeren vidste, at han havde den her anbefaling som direktør Sundhedsstyrelsen, gør også, at tilliden til det danske folkestyre bliver svækket. Når man ikke vil lade sig kigge efter i sømmene som magthaver, har det selvfølgelig også en betydning, og det er også derfor, at offentlighedsloven og en revision af denne er med. Så er det jo også, når man hastebehandler lovforslag, som ikke behøver en hastelovbehandling, men som man hastelovbehandler, fordi man selv synes, det er vigtigt. Og her må man jo bare minde om, at der er en grund til, at vi har de processer for lovforslagene i Folketinget, og det er jo at sikre en grundig lovbehandling med en lang høringsperiode på de 4 uger, således at man kan få gode høringssvar tilbage, som man så selvfølgelig som politiker kan tage bestik af. Og vi har jo set lovforslag, som er blevet hastelovbehandlet, hvor der er kommet anmodning om høringssvar ud om fredagen kl. 14.00, og hvor man skal levere høringssvar inden mandag kl. 10.00. Og det siger jo sig selv, at det sætter alle interessenter under pres, fordi det er svært at nå at levere et gennemarbejdet høringssvar i den korte tid.

Vi er positive over for det forslag, der ligger, men vi har et enkelt forbehold, og vi overvejede faktisk, om det skulle gøre, at vi ville stemme imod hele forslaget, men hvis vi blot tager det forbehold her, tænker jeg, at det går. Men til den del, der vedrører karensperiode for partiansatte, som får job i embedsmandsstillinger for en minister fra samme parti, kan jeg bare sige, at vi ikke er tilhængere af sådanne karensperioder, hverken for politikere eller for ansatte. Men vi er positive over for en del af beslutningsforslagets andre elementer, nemlig at det bliver undersøgt, hvordan man kan skabe mere tillid, at der bliver lavet et udvalgsarbejde med det formål at revidere offentlighedsloven, som der står, kun at bruge hastelovgivning, når det virkelig haster, og når vitale samfundsinteresser er på spil, og så også at bruge flere solnedgangsklausuler.

Så tak for beslutningsforslaget. Vi ser rigtig meget frem til udvalgsbehandlingen.

Kl. 11:06

Anden næstformand (Jeppe Søe):

Tak til ordføreren. Næste ordfører er hr. Peder Hvelplund fra Enhedslisten.

Kl. 11:07

(Ordfører)

Peder Hvelplund (EL):

Tak for det, formand. Først og fremmest tak til Dansk Folkeparti for at fremsætte det her forslag. Det er en særdeles væsentlig debat. Jeg er egentlig meget enig med Liberal Alliances ordfører, hr. Steffen Larsen, i de betragtninger, han gjorde sig først, i forhold til spørgsmålet om demokrati, for demokrati og folkestyre er jo ikke en naturlov, det er noget, vi hele tiden skal kæmpe for, og det er netop heller ikke en statisk størrelse, det er noget, som hele tiden er i udvikling; der kan både ske tilbageskridt og fremskridt. Og jeg synes jo, at det forslag, Dansk Folkeparti fremsætter her i dag, er udtryk for, at der har været en række bekymrende tiltag over de seneste år. Listen over de kriser, der har været, og som har været med til at kunne øge mistilliden mellem befolkningen og folkevalgte, er jo temmelig lang. Vi har både set lukning af Irakkommissionen, vi har set hele instrukssagen, der var Tibetsagen, der var hele minkskandalen, der FE-sagen, der er Samsam-sagen – alle sammen sager, som man kan sige indikerer at der er en regering, nogle magthavere, som i stort omfang ruller mørklægningsgardinerne ned over demokratiets rum, og det er klart, at det kan være med til at øge en mistillid eller i hvert fald skabe en tillidskrise mellem befolkningen og folkevalgte. Derfor synes jeg også, det er rigtig positivt med det forslag, Dansk Folkeparti fremsætter her.

Hvis jeg skulle være lidt kritisk i forhold til det, er det jo netop det, at man siger, at der skal nedsættes en kommission, der skal arbejde med det her. Der er jo en række af de her ting, som man kan sige vi egentlig bare kunne gå i gang med. Nu skal vi her om lidt diskutere offentlighedslov, og det er jo helt åbenlyst, at der behøver vi ikke at have en kommission for at rulle de forringelser, der ligger i offentlighedsloven, tilbage. Jeg synes også sagtens, vi kunne diskutere, hvordan man kunne forstærke offentlighedsloven yderligere, og det behøver vi jo strengt taget ikke en kommission for at gøre. Sådan er det også med en række af de andre tiltag, der ligger i forslaget, men ikke desto mindre kommer vi til at være positive over for det, netop fordi det er en mulighed for at arbejde med det her område i det hele taget.

Jeg synes også, det er kendetegnende, som jeg tror fru Mai Mercado var inde på tidligere, at det er tydeligt at se, at det over de seneste år har haft konsekvens for lovkvaliteten, altså det, at vi oplever en øget hastighed i i lovgivningsprocessen. Jeg synes, det er et tema, vi bør se på også. Det er en bekymrende udvikling, at vi oplever, at lovgivningsprocessen i det hele taget bliver mere og mere presset, og at det også ofte går hurtigere og hurtigere. Jeg synes også, vi nogle gange ser det, i forhold til at der kommer ændringsforslag fra ministrene til lovforslag, ikke med baggrund i høringssvar, men fordi man har opdaget ting, og det synes jeg også er udtryk for, at det nogle gange simpelt hen går for stærkt. Det burde jo være sådan, at når et lovforslag bliver fremsat, er det kvalitetssikret hele vejen igennem.

Der er også det element, som flere andre har været inde på, altså spørgsmålet om 5 års karens for politikere, før de kan træde ind som embedsmænd, og det ved jeg heller ikke om vi i Enhedslisten sådan er en til en enig i. Jeg synes, det er væsentligt at kigge på, og jeg synes egentlig, at man godt i samme ombæring kunne se på spørgsmålet om ministre, som går fra ministerpost og ud i lobbyvirksomhed. Der var det også meget relevant at se på en karensperiode netop for også at sikre integriteten i forhold til folkestyret og sikre, at ministre ikke går direkte med den viden og det kontaktnetværk, man har, ud i lobbyvirksomhed.

Endelig synes jeg også, der er et element, som vi burde se på, og som jeg er ret overbevist om Enhedslisten ikke er enig med Dansk Folkeparti om, men jeg synes faktisk også, at det bidrager til den tillidskrise, der er mellem folkestyre og repræsentativt valgte, at der i dag efterhånden er 10 pct. af befolkningen, som har permanent adresse her i landet, men som ikke har stemmeret. Det at kunne have et repræsentativt demokrati handler også om, at de borgere, der er, kan føle sig repræsenteret og kan spejle sig i de repræsentanter, der bliver valgt. Derfor synes jeg også, at det er et udtryk for noget, der bidrager til den tillidskrise, at vi hele tiden skal sikre, at de repræsentativt valgte også repræsenterer hele befolkningen.

Men det er jeg godt klar over er et spørgsmål, der i hvert fald i forhold til Dansk Folkeparti mere splitter end samler, og jeg synes jo trods alt, at hensigten med det her forslag er at tage en række initiativer, som kan være med til at styrke tilliden til folkestyret. Derfor kommer vi også til at bakke op om det her med den bemærkning, at nogle af tingene kunne vi sagtens gøre nu, og at der også er andre ting, som vi gerne vil se på i samme ombæring.

Kl. 11:12

Anden næstformand (Jeppe Søe):

Der er et par korte bemærkninger. Den første er fra hr. Leif Lahn Jensen fra Socialdemokratiet.

Kl. 11:12

Leif Lahn Jensen (S):

Det var egentlig ikke meningen, at jeg ville stille spørgsmål til hr. Peder Hvelplund, men der er en ting, jeg lige vil høre om, for jeg hørte hr. Peder Hvelplund sige, at en karensperiode for ministre i forhold til at komme ud i lobbyvirksomheder kunne man godt se sig selv i. Vil det være det samme for folk, der sidder i Folketinget, altså at de så heller ikke skal træde ud i lobbyvirksomheder, for de har jo også en kontakt? Mener Enhedslisten også det?

Kl. 11:12

Anden næstformand (Jeppe Søe):

Ordføreren.

Kl. 11:12

Peder Hvelplund (EL):

Nej, det gør vi faktisk som udgangspunkt ikke. Jeg synes, der en væsentlig forskel, i forhold til om man har været en del af en regering, altså haft adgang til hele embedsværket og dermed også fået en viden om, hvordan embedsværket fungerer, og hvilke overvejelser der også er i fremtiden i forhold til regeringen, og det giver en problemstilling i forhold til at træde ud i f.eks. erhvervsvirksomheder eller lobbyvirksomheder. Det er jo også noget, vi kender andre steder fra, altså både fra USA og fra EU-lande – at man har den karensperiode netop for at undgå, at der kan opstå tvivl om habilitet i forhold til beslutninger. Og jeg synes, der er en væsentlig forskel på, om man går som folkevalgt eller om man går som minister ud i lobbyvirksomheder.

Kl. 11:13

Anden næstformand (Jeppe Søe):

Spørgeren.

Kl. 11:13

Leif Lahn Jensen (S):

Nu har jeg aldrig selv været minister, men som politiker kommer man jo tæt på mange embedsmænd, fordi man sidder og forhandler med dem, og man lærer systemet at kende. Og jeg ved, at der er rigtig mange partier her, hvor man senere går direkte ud i lobbyvirksomheder. Så derfor var jeg bare interesseret i at høre, om det er Enhedslistens forsøg på at sige, at det kun er politikere i regering. Jeg ved ikke, om det skyldes, at Enhedslisten selvfølgelig også selv sender nogen ud til lobbyvirksomheder. Men jeg var bare interesseret i at høre, hvordan Enhedslisten så på det, så tusind tak for svaret.

Kl. 11:14

Anden næstformand (Jeppe Søe):

Ordføreren.

Kl. 11:14

Peder Hvelplund (EL):

Velbekomme. Det glæder mig altid at kunne oplyse hr. Leif Lahn Jensen om noget. Og jeg ved, at det med efteruddannelse er noget, der ligger hr. Leif Lahn Jensen meget på sinde, og der kan man sige, at det at være en del af Folketinget og dermed også få nogle kontakter jo også er en form for efteruddannelse til efterfølgende at kunne komme ud og bestride et hverv uden for Folketinget

Kl. 11:14

Anden næstformand (Jeppe Søe):

Hr. Mikkel Bjørn, Dansk Folkeparti.

Kl. 11:14

Mikkel Bjørn (DF):

Jeg vil egentlig bare gerne takke ordføreren for den umiddelbare opbakning til forslaget. Det er rigtigt, at vi jo nok ikke er enige  i forhold til den del, der vedrører at give statsborgerskaber til en langt større andel af de mennesker, der er her i landet. Langt hovedparten af de 10 pct., ordføreren omtaler, er jo vandrende arbejdstagere, så det er jo ikke mennesker, der, hvad skal man sige, nødvendigvis bor her permanent. Men tak for opbakningen til forslaget, og jeg glæder mig til det fortsatte samarbejde.

Kl. 11:14

Anden næstformand (Jeppe Søe):

Ordføreren.

Kl. 11:14

Peder Hvelplund (EL):

Tak for det. For god ordens skyld vil jeg afholde mig fra at gå ind i en debat omkring det med vandrende arbejdstagere, og hvem der skal have stemmeret, og blot konstatere, at Dansk Folkeparti og Enhedslisten i hvert fald i forhold til det her forslag er enige.

Kl. 11:15

Anden næstformand (Jeppe Søe):

Tak til ordføreren. Næste ordfører er hr. Noah Sturis fra Alternativet.

Kl. 11:15

(Ordfører)

Noah Sturis (ALT):

Tak for ordet. Tak til Dansk Folkeparti for at tage den her vigtige debat op. Alternativet støtter selvfølgelig forslaget. Vi er født ud af en længsel efter et mere demokratisk og mere borgerinddragende system, og vi er født ud af et ønske om en ny politisk kultur, der er langt mere gennemsigtig, ærlig og lyttende end den nuværende – en kultur, som er nemmere for alle at deltage i, uanset om man vil indgå i det partipolitiske arbejde eller ej, og hvor de mellemregninger, der ligger til grund for de politiske beslutninger, kommer frem i lyset.

Så i Alternativet hilser vi de respektive forslag velkommen med den tilføjelse, at det efter vores opfattelse egentlig er lidt overflødigt med et udvalg, der skal se på offentlighedsloven. Vi kunne faktisk bare tage udgangspunkt i de regler, der gælder på miljøoplysningsområdet, eller tage udgangspunkt i det forslag, der kom frem i 2013. Men ellers er vi enige med forslagsstillerne i, at vi skal se på partinepotisme, hastelovgivning uden behov og solnedgangsklausuler. Det er alt sammen områder, der er med til at sænke tilliden til det politiske system og med til at sænke tilliden mellem regeringen og Folketinget som lovgivende og kontrollerende organ.

Vi kunne egentlig også se på svingdørene mellem politik og erhvervsliv. Europa-Kommissionen har gentagne gange påpeget det problematiske i, at danske politikere går direkte fra at være politikere til at være lobbyister. Og Europa-Parlamentet har også lige vedtaget en 6-månedersnedkølingsperiode for politikere i forhold til at vende tilbage som lobbyister.

Vi er også glade for, at Dansk Folkeparti i bemærkningerne anerkender styrken i at inddrage borgerne yderligere i demokratiet, ved at de kan lave borgerforslag, der ender i Folketingssalen. Vi er jo stolte i Alternativet over, at det lykkedes os at overbevise Folketinget om at få gennemført det her nytænkende, demokratiske værktøj, som borgerforslagene er. Vi er også enige i bekymringen fra Dansk Folkeparti om, at det ikke skal blive en skinproces af rituel karakter, men vi mener faktisk også, at resultaterne fra sidste periode viser, at der er håb, og at vi i Folketinget godt nogle gange kan lytte til borgerne. En analyse fra sidste år viste, at de borgerforslag, der når hele vejen til en afstemning i salen, har en succesrate for vedtagelse på 20 pct. Hvis vi kigger på de beslutningsforslag, som er blevet stillet af partierne, er det kun ca. 11 pct., der er blevet vedtaget. Det taler for, at borgerne faktisk har gode forslag, og at vi faktisk godt kan lytte, måske endda mere, end vi nogle gange lytter til hinanden.

Så lad os styrke borgerforslagene ved at etablere et servicerende og kvalificerende sekretariat for borgerne og deres borgerforslag, så de kan blive endnu bedre. Så hvis vi har modet til at nytænke demokratiet, kan vi måske endda få succesraten for borgerforslag til at nærme sig succesraten for lovforslagene fra en flertalsregering.

Vi hilser forslaget velkommen og støtter det fra Alternativet.

Kl. 11:18

Anden næstformand (Jeppe Søe):

Hr. Mikkel Bjørn, Dansk Folkeparti.

Kl. 11:18

Mikkel Bjørn (DF):

Tak for det. Jeg synes, ordføreren bringer nogle relevante betragtninger ind i debatten her, og jeg vil godt takke for ordførerens og partiets opbakning til Dansk Folkepartis forslag.

Kl. 11:18

Anden næstformand (Jeppe Søe):

Ordføreren.

Kl. 11:18

Noah Sturis (ALT):

Mange tak, og tak igen for at bringe debatten op.

Kl. 11:18

Anden næstformand (Jeppe Søe):

Den næste ordfører på talerstolen er hr. Kim Edberg Andersen, Nye Borgerlige.

Kl. 11:18

(Ordfører)

Kim Edberg Andersen (NB):

Tak for det. Som udgangspunkt støtter vi naturligvis forslaget, og det gør vi, fordi der helt faktuelt er nogle problemstillinger, som er blevet belyst fra begge sider, i forhold til om dem, der sidder på magten, tillader andre at kigge dem i kortene. Det er et problem, og vi ser det kortsluttet i ekstrem grad nu, fordi der er en flertalsregering. Det er jo demokratiets lod, at har man en flertalsregering, så gennemfører de ordret de ting, de vil. Problemstillingen er, hvis man som opposition føler sig hæmmet i at kunne kigge regeringen i kortene, og det er jeg sikker på at vi på tværs af de to forskellige oppositioner kan nikke genkendende til, altså at der er nogle ting nu, hvor vi mener, at det bliver kortsluttet.

Vi har været inde på det med hastelovgivning. Jeg synes også – nu har jeg mange ordførerskaber – at der er et bekymrende antal gange, hvor man ser, at der er blevet kortet ned på en høringsperiode eller lignende i forbindelse med et lovforslag, der ret beset godt kunne klare at blive behandlet over en lidt længere periode uden det store problem. Jeg hørte ministeren sige det om solnedgangsklausuler, men jeg mindes faktisk – ellers må man korrekse mig – at regeringen tidligere har været ude at se, at solnedgangsklausuler nærmest pr. automatik skulle indføres de gange, man gennemførte en hastelovgivning. Så der er noget diskrepans der.

Hvis vi retter op på de lovmæssige ting i forhold til ordentlighedsprincippet i, at vi kan kigge hinanden i kortene herinde, så tror jeg, at vi er kommet rigtig, rigtig langt herinde. Det skal vi som Folketing sørge for at få rettet op på, for lige pludselig kan den venstreorienterede regering jo risikere, at det er rent borgerlige, der sidder der, og så er det måske ikke så sjovt længere, at man ikke kan kigge dem i kortene. Det, der nok er følelsen ude på markedspladserne, er, at når man først bliver et magtparti eller sidder på magten, så kan man godt lide, at man ikke skal stå på mål for det, man tænker og gør og siger undervejs dertil, og det skaber mistillid. Det skal vi over, men til gengæld tror jeg heller aldrig nogen sinde, vi skal regne med, at vi slipper for ord som politikerlede og mistillid. Jeg tror, at sociale medier har noget med det at gøre – ikke så meget i forhold til tonen, altså om vi snakker grimt til hinanden, men mere det, at der er skabt en forestilling om, at fordi man har en holdning til noget og skriver til en politiker, så skal det gennemføres i Folketinget. Og der er måske en uddannelse af vores medborgere, vi skal have med ind i det, hvor vi siger, at vi godt kan lytte og putte noget i rygsækken og få det gennemført på et tidspunkt, men det er ikke altid sikkert, at det forslag, der faktisk er rigtig godt, en til en kan føres igennem en politisk proces, hvor meget handler om kompromiser. Så er der måske også noget demokratiske opdragelse, vi har glemt eller ikke har sørget for fungerer længere.

I forhold til reelle problemstillinger herinde, som vi også skal være bedre til at håndtere, skal man altid sørge for at pege på sig selv først. Og man kan sige, at det jo ikke er befordrende for tilliden til politikere, hvis folkevalgte, lige efter de kommer herind, bruger månedsvis på at være sure og kaste ting efter hinanden og skifte partier, og der er ballade. Det er ikke befordrende. Det er heller ikke befordrende for en ny regering, at det første lovforslag, den fremsætter, bliver hældt ned ad brættet af oppositionen på grund af tvang, altså fordi det første, man får at vide, er, at hvis ikke man en til en stemmer for at fjerne store bededag, så må man ikke være med i en demokratisk proces senere hen. Det er heller ikke befordrende for tilliden. Så der er nogle håndværksmæssige greb og nogle ting herinde, vi selvfølgelig selv er skyld i; selvfølgelig er vi det.

Vi bliver også nødt til på den lidt længere bane at have en snak med medierne, for hvis vi lukker medierne ude fra at få en ordentlig aktindsigt, så begynder de at bruge deres gule breaking news-bjælker om ting, hvor man som politiker også skal have lov til at være i fred – enkeltsager, som måske ikke burde blive pustet op på et niveau, som de gør. Men når de ikke kan få en breaking news-bjælke om noget reelt politisk indhold, finder de det selv. Vi ved, at det er forholdene i jernindustrien, at sådan fungerer journalister også. De skal have smør på brødet, og det får de på deres gule breaking news-bjælker. Så vi skal måske i en dialog med medierne om at samarbejde, for jeg tror, at vi også skal samarbejde med dem for at genskabe tilliden.

Bottomline er, at vi skal holde op med at være så tyndhudede, fordi folk ikke altid kan lide os. Det er virkeligheden. Vi behøver ikke at snakke som ifølge fru Emma Gad, bare fordi vi kerer os om, at der er nogle, der bliver sure på os, når vi snakker; typisk er det dem, som er politisk uenige med os. Men vi skal lade være med at være bange for at have en holdning og sige vores ting heroppefra og på de sociale medier, altså blot fordi vi er bange for, at der kan være en måling, der siger, at nu kan folk ikke lide os. Når man stikker næsen frem, kan man ikke gøre alle glade, og jeg kan være fuldstændig sikker på, at i Nye Borgerlige er vi ikke så sarte. Vi siger det, vi tænker, og vi gør det, vi siger, og det er der nogle gange nogle der ikke kan lide.

Kl. 11:24

Anden næstformand (Jeppe Søe):

Tak for det. Der er en kommentar fra hr. Leif Lahn Jensen, Socialdemokratiet.

Kl. 11:24

Leif Lahn Jensen (S):

Det fik mig lige til at sige noget, for det var sådan set det, jeg nævnte. For altså, prøv at høre her, som gammel havnearbejder er jeg jo på ingen måde kælen, jeg er vant til at tage nogle kampe, og jeg synes, at det skal man. Det er jo derfor, jeg er herinde. Men giver ordføreren mig ikke ret i, at debatten, talen på Facebook og andre steder er blevet lidt for meget? Jeg kan se nogle steder på Facebook, at der går man hårdt til hinanden, ikke nødvendigvis politikere, men også almindelige borgere. Har vi ikke et ansvar for at se, om vi ikke også kan få det ændret? Folk må gerne skælde mig ud, og folk må gerne sige alle mulige ting til mig; det synes jeg er fint, det betyder ikke noget. Men de gør det over for hinanden og andre, som jeg oplever det, og det er der, jeg prøver at sige om alt det der, at jo mere vi er med i den del, jo mindre tillid bliver der også mellem borgerne og os herinde. Så det er den der ting, jeg sådan bare prøver på at udfordre, og lad mig høre, hvad hr. Kim Edberg Andersen mener om det.

Kl. 11:25

Anden næstformand (Jeppe Søe):

Ordføreren.

Kl. 11:25

Kim Edberg Andersen (NB):

Jeg synes ikke, vi skal være barnepige for, hvordan folk skriver til hinanden inde på f.eks. Facebook. Det synes jeg ikke vi skal. Og jeg synes heller ikke, at vi skal være bange for nogle gange at have hårde debatter med hinanden. Jeg synes faktisk, at vi politikere ofte er sådan over for hinanden, at vi kan drille, men jeg synes ikke, at vi sådan er grimme over for hinanden. Men det er rigtigt, at der i kommentarfelterne kan være rigtig meget grimt. Der kan også være rigtig mange ting, som er direkte uordentlige. Der har vi også et ansvar som politikere for selv at forsøge at se, om vi kan smide dem ud, som ikke opfører sig ordentligt. For der er nogen, og det vil der altid være, og jeg vil indrømme, at det kan være politikere. Jeg har brugt det, og det blev jeg nødt til, for jeg er fra et yderparti, og der er tonen jo ofte rigtig, rigtig grim fra den anden fløj, og jeg har både politikere og ganske almindelige borgere, som ikke længere kan se mine opslag, for det har været nødvendigt for at skabe et rum og en tone, så almindelige mennesker også kunne føle sig som en del af og se sig selv i en debat derinde.

Kl. 11:26

Anden næstformand (Jeppe Søe):

Spørgeren.

Kl. 11:26

Leif Lahn Jensen (S):

Jeg vil bekræfte – og det gjorde jeg også på talerstolen – at vi er rigtig mange gode kollegaer herinde, og vi opfører os ordentligt over for hinanden, det skal vi også, og vi passer også på hinanden. Jeg ville bare ønske, at alle folk derude kunne se, hvor meget vi egentlig samarbejder til daglig, og hvor meget vi egentlig gør for at være gode kollegaer over for hinanden. Det ville jeg ønske de kunne se. Det er bare det, jeg så godt kunne tænke mig at de kunne se, for det kan man ikke se andre steder, for det er jo ikke ligefrem det, pressen går op i. Og den måde, de kan se det på, erjo, når vi kommer ud sammen med hinanden i debatter.Det er bare det, jeg prøver at flage for. Det er så vigtigt, de kan se, at vi faktisk arbejder godt sammen med hinanden. Det er bare rigtig svært at vise det.

Kl. 11:26

Anden næstformand (Jeppe Søe):

Ordføreren.

Kl. 11:26

Kim Edberg Andersen (NB):

Jeg er enig i, at der er nogen, der ville blive overrasket over, at vi faktisk kan være ordentlige over for hinanden her, selv om vi er meget politisk uenige. Men jeg synes også, det er o.k. at lade gnisterne fyge en gang imellem og være meget politisk uenige og så lade det komme frem. Det, man skal sørge for, er, at de ved, at vi ikke bærer nag, og at vi 5 minutter senere godt kan være voksne og snakke fornuftigt sammen og skabe politik, der gavner Danmark på et helt andet område. Men det er o.k. med politiske forskelle, og det er faktisk også o.k., at vi er hårde, men vi mangler at fortælle folk, at vi faktisk alle sammen passer vores job og gør det for at skabe et bedre land.

Kl. 11:27

Anden næstformand (Jeppe Søe):

Dermed kan jeg sige tak til ordføreren. Så er det ordføreren for forslagsstillerne, hr. Mikkel Bjørn, Dansk Folkeparti.

Kl. 11:27

(Ordfører for forslagsstillerne)

Mikkel Bjørn (DF):

Tak for det. Vi i Dansk Folkeparti er bekymrede på vegne af det danske folk. Vores demokrati står over for en alvorlig udfordring, nemlig den stigende mistillid til politikere og til det politiske system, hvilket er med til at svække vores folkestyre. En meningsmåling fra Epinion i december sidste år viste, at over halvdelen af danskerne har givet udtryk for at have en lav tillid til politikerne. Det er en skamplet på Danmark, at vi som et land, der historisk har været kendetegnet ved en høj grad af tillid borgerne imellem, nu står med et mistillidsproblem. Det er en bekymrende og alarmerende udvikling, og det er vigtigt, at vi tager den alvorligt.

Hvorfor ser vi denne udvikling? Hvordan er det muligt, at borgere i Danmark, et demokratisk land og et af verdens bedste lande, har så stor mistillid til politikerne? Kan det være en følge af, at regeringen præsenterer befolkningen for initiativer, som ikke er sandfærdige, og som medvirker til at underminere vores demokratiske gennemsigtighed?

Under åbningen af Folketinget i 2021 fremhævede statsministeren, at regeringen ville arbejde mod en ny tilgang, hvor færre love skulle fremsættes og hastebehandles. Statsministeren siger på talerstolen:

»Mindre forhastet lovgivning. Hellere færre og til gengæld bedre gennemarbejdede forslag.«

Det modsatte er sket. I december 2022 blev 11 lovforslag hastebehandlet med 4 dages behandlingstid; kun et af lovforslagene viste sig at være nødvendigt at hastebehandle. Derfor forstår vi i Dansk Folkeparti godt borgernes bekymring og manglende tillid til regeringen. Hvornår kan vi stole på det, der bliver sagt? Vi ser i dag stadig en tendens hos regeringen til at skynde lovgivning igennem uden at give den den nødvendige tid til at blive undersøgt og diskuteret af Folketinget og offentligheden.

Vi i Dansk Folkeparti vil gerne gå forrest i kampen for at styrke vores demokrati og genopbygge tilliden mellem borgerne og politikerne. Den manglende tillid kan adresseres på forskellig vis, eksempelvis gennem en øget anvendelse af folkeafstemninger, der desværre afvises af et stort flertal i Folketinget. Den kan også adresseres ved at give danskerne mulighed for at stille beslutningsforslag i Folketingssalen, og det har vi set i højere grad. Men det er tydeligt, at lydhørheden fra politikerne over for forslagene er begrænset.

Danske borgere besidder en åbenlys demokratisk robusthed, som vi skal udnytte. De udviser en tillid til, at vi kan have et liberalt demokrati. Vi kan ikke fortsætte på samme måde, hvor regeringen skynder lovgivning igennem uden at inddrage borgerne og uden tilstrækkelig tid til debat. Det underminerer den demokratiske proces og forstærker kun borgernes mistillid til systemet.

Det er nødvendigt, at vi iværksætter en række initiativer for at genopbygge tilliden mellem borgere og politikere og styrke det danske folkestyre. Derfor foreslår vi i Dansk Folkeparti at nedsætte en kommission med det formål at undersøge, hvilke initiativer der kan tages for at sikre en større overensstemmelse mellem politikerne og folket. Yderligere ønsker vi at lave en tillidsreform, der har flere formål. Vi ønsker et udvalgsarbejde med det formål at revidere offentlighedsloven, så der gives bedre indblik i ministres embedsførelse. Vi foreslår, at medarbejdere, der inden for de seneste 5 år har været ansat af et parti, ikke må ansættes i embedsmandsstillinger for en minister fra samme parti. Vi foreslår yderligere, at hastelovgivning afskaffes i alle andre situationer end dem, hvor vitale samfundsmæssige spørgsmål er på spil. Og til sidst foreslår vi, at der iværksættes et udvalgsarbejde med det formål at se på, hvor det giver mening at udstyre lovgivningen med solnedgangsklausuler, hvor love ophører med at gælde efter en årrække.

Det er vigtigt for Dansk Folkeparti at sikre, at vores demokrati fungerer ordentligt, og at borgere kan have tillid til deres repræsentanter. Vi ønsker ikke et legalistisk skindemokrati, men et reelt folkestyre af og for det danske folk. Lad os tage ansvar og arbejde sammen for at sikre, at Danmark fortsætter med at være en stærk og demokratisk nation og ikke mindst en af verdens bedste. Tak for ordet.

Kl. 11:31

Første næstformand (Leif Lahn Jensen):

Der er indtil videre en enkelt kort bemærkning til fru Pernille Vermund. Værsgo.

Kl. 11:31

Pernille Vermund (NB):

Tak for det, og tak for forslaget, som vi støtter. Jeg sad herude bagved og lyttede til debatten, fordi jeg sad og arbejdede samtidig, og jeg må erkende, at jeg er fuldstændig enig i, at regeringen og særlig den tidligere regering bærer en stor del af ansvaret for, at tilliden til politikerne er faldet. Det er klart, at når man sidder med magten, sidder man også med en stor del af ansvaret.

Men der er også et andet problem, som jeg blev opmærksom på, da jeg sad derude. For da jeg sad der, kiggede jeg op fra min computer, og så ser jeg en debat mellem ordføreren og hr. Peter Skaarup. Hr. Peter Skaarup står på talerstolen, og ordføreren sidder her, og jeg tænker helt instinktivt: Det er jo en debat mellem Nye Borgerlige og Dansk Folkeparti. Det var det ikke. Og der må jeg jo bare sige, at der er et andet problem, tror jeg. Det er et problem, som handler om, at når man har givet sit mandat eller sin stemme til en person, og personen så kortvarigt efter melder sig ind i et nyt parti, har man så fået det, man har stemt på? Erkender ordføreren, at det også, uanset at vi i dag har et godt forhold og også taler sammen, kan skabe mistillid til politikere?

Kl. 11:32

Anden næstformand (Jeppe Søe):

Ordføreren.

Kl. 11:32

Mikkel Bjørn (DF):

Det anerkender jeg helt hundrede procent, særlig hvis et partiskifte sker på baggrund af personlige ambitioner mere end politiske forskelle. Jeg ved jo, at Nye Borgerlige også igennem mange år ad flere omgange modtog mandater, som gik til dem. Så på den måde er det noget, der foregår i alle partier, og nogle gange med større berettigelse end andre.

Jeg synes, det er vigtigt at kigge på de enkelte tilfælde og så sige: Hvad er det helt præcis, der ligger til grund? For nogle gange kan det politiske landskab ændre sig så markant, eller der kan ske så store bølgeskvulp eller omvæltninger, at det at forsvare sin position i virkeligheden simpelt hen kan være at træde et andet sted hen. Men der er helt afgjort situationer, hvor det ikke er legitimt, og hvor det kan bidrage til mistillid til politikerne. Det er jeg helt enig med fru Pernille Vermund i.

Kl. 11:33

Første næstformand (Leif Lahn Jensen):

Spørgeren.

Kl. 11:33

Pernille Vermund (NB):

Det er jeg rigtig glad for. Det var jo også en af årsagerne til, at vi for nogle år siden i Nye Borgerlige sagde, at vi ikke vil have partihoppere. Vi kunne se, hvor mange der sad på et mandat, særlig for DF, som gerne ville over til os, da det gik godt, og vi måtte ligesom sige: Det her går ikke. Den slags vil vi ikke have. Hvis man ikke vil være medlem af et andet parti, må man melde sig ud op til et valg, og så må man træde ind i Nye Borgerlige, hvis man vil det. Så det er jo noget, vi har handlet meget konkret på. Vi har også sagt, at vi ikke vil have partihoppere fra Folketinget.

Når det er sagt, er jeg glad for, at ordføreren erkender det, og jeg vil egentlig håbe og ønske, at dem, der sidder med magten – både dem, der sad ved magten før, og også dem, der sidder der i dag – ville være lige så lydhøre over for kritik.

Kl. 11:34

Første næstformand (Leif Lahn Jensen):

Ordføreren.

Kl. 11:34

Mikkel Bjørn (DF):

Jamen tak for det. Altså, jeg kan godt huske den beslutning. Fru Pernille Vermund omtaler en beslutning, der blev truffet kort før et folketingsvalg, efter at man havde fået langt de fleste af de personer, der var interesseret i at hoppe over. Jeg synes – som jeg sagde før – at der kan være situationer, hvor det er legitimt, og der kan være situationer, hvor det er illegitimt. Jeg synes, man skal kigge på de enkelte situationer og så vurdere dem på baggrund af den substans, som foreligger.

Kl. 11:34

Første næstformand (Leif Lahn Jensen):

Så er det hr. Peder Hvelplund.

Kl. 11:34

Peder Hvelplund (EL):

Nu følte jeg mig bare lige foranlediget til at deltage i den debat, der foregår lige nu om det med partihopperi, og nu kommer det til at lyde, som om det er meget kompliceret og besværligt. Jeg vil bare sige, at det er en praksis, som vi har haft i Enhedslisten, og som vi har praktiseret igennem hele partiets levetid, og at det ikke er svært at håndtere. Så det er bare en opfordring til at følge det eksempel.

Kl. 11:34

Første næstformand (Leif Lahn Jensen):

Ordføreren.

Kl. 11:35

Mikkel Bjørn (DF):

Jeg synes, det er helt legitimt, hvis partierne vedtager generelle retningslinjer og man så gør det allerede fra begyndelsen af, hvor man siger, at det ikke er et fænomen, man ønsker i sit parti, og at man på den baggrund ikke tager imod partihoppere. Det synes jeg er helt legitimt, og hvis man mener det, kan man jo opfordre flere partier i Folketinget til at indtage den stilling.

Kl. 11:35

Første næstformand (Leif Lahn Jensen):

Så er det hr. Kim Edberg Andersen. Værsgo.

Kl. 11:35

Kim Edberg Andersen (NB):

Jamen det blev lige pludselig lidt mere interessant, for det der med, at det var lige inden et folketingsvalg, passer ikke. For jeg jo en af de der famøse partihoppere, for jeg skiftede rent faktisk fra Dansk Folkeparti. Men fakta var jo, at jeg gjorde, som præsten foreskrev. For jeg gik helt ud af byrådet, og jeg gav mit mandat videre til det parti, som jeg var valgt for, og så blev jeg Ny Borgerlig. Men jeg vil godt høre noget. For ordføreren har jo selvfølgelig en lang forklaring på, hvorfor det er o.k., og der kan være noget demokratisk med noget topstyring. Det køber jeg fuldstændig ind på. Men jeg synes, ordføreren kommer lidt let hen over det. For det er en mistillidsdiskussion i befolkningen, og man kan jo sige, at ordføreren om nogen kom fra et parti, der havde taget en beslutning, altså med vælgere, som vidste, at partihoppere ikke var noget, som man som politiker, hvis man blev valgt i Nye Borgerlige, syntes var en god idé. Og nu sætter jeg så spot på ordføreren, men ordføreren valgte så alligevel – og modsat hvad der var sagt i partiet – at skifte til et andet parti. Mener ordføreren ikke, at lige netop den ting alt andet lige er skadeligt for tilliden?

Kl. 11:36

Første næstformand (Leif Lahn Jensen):

Ordføreren.

Kl. 11:36

Mikkel Bjørn (DF):

Det kan det være, og i forhold til den diskussion, jeg havde før med fru Pernille Vermund, var det en beslutning, der vedrørte kommunalbestyrelsesmedlemmer og ikke folketingsmedlemmer. Men jo, det er det helt bestemt, og jeg vil også sige, som jeg sagde før, at der er masser af situationer, hvor det er helt illegitimt. Jeg vil også sige, at det er en rigtig kompleks diskussion. For hvis du har en situation, hvor man som politiker ikke kan flytte sig og man faktisk nærmest helt og aldeles er bundet af sit parti, så vil du skabe et andet demokratisk problem, som er, at man i partitoppen kan sidde og undertrykke medlemmer af Folketinget til at indrette sig efter en partidisciplin og ikke efter deres personlige overbevisning i de tilfælde, hvor det måtte stride markant imod hinanden.

Så der er nogle demokratiske overvejelser her, som det er vigtigt at have med ind, hvis vi ønsker et demokrati, hvor borgerne kan føle sig repræsenteret ikke bare af store partiorganer, men også af konkrete mennesker.

Kl. 11:37

Første næstformand (Leif Lahn Jensen):

Spørgeren.

Kl. 11:37

Kim Edberg Andersen (NB):

Men så vil jeg godt vende det videre til noget andet. For vi er for forslaget, det er vi, men vi har måske en problemstilling i det der med, om man må ansætte nogen, fordi de er medlem af et bestemt parti, og det kører jo lidt videre i det her. For noget af det, som ordføreren argumenterer for er en god idé, er, at man skal være frit stillet til at vælge et andet parti herinde, at man ikke bliver bundet af noget. Begynder vi ikke at rode inde i noget, som egentlig er meget privat og meget liberalt, altså hvad man stemmer på, når man går ind bag forhænget, og om det skal have en betydning for, om man kan blive ansat, altså det her berufsverbot? Det er jo en problemstilling for os, for vi er jo meget liberale i vores parti. Men det er jo lidt sammenligneligt, altså hvor man forsvarer det for politikeren, men ikke for de andre.

Kl. 11:38

Første næstformand (Leif Lahn Jensen):

Ordføreren.

Kl. 11:38

Mikkel Bjørn (DF):

Jamen så har hr. Kim Edberg Andersen måske misforstået forslaget, for det handler jo ikke om at gå ned og undersøge, hvad folk er gået ind og har stemt i stemmeboksen. Men det handler helt konkret om, at det, hvis man eksempelvis har arbejdet tæt sammen med en minister i et ungdomsparti, så måske ikke er hensigtsmæssigt, at man skal ind og agere ministerens tætteste embedsmand 5 år efter. Det er der, hvor vi synes der er et demokratisk problem, og det synes jeg sådan set der er en rigtig god pointe i.

Kl. 11:38

Første næstformand (Leif Lahn Jensen):

Der er ikke flere bemærkninger. Jo, det er der, men jeg kunne desværre ikke se det her. Hr. Steffen Larsen skal selvfølgelig have mulighed for at stille spørgsmål.

Kl. 11:38

Steffen Larsen (LA):

Det er egentlig et meget simpelt spørgsmål. Mener ordføreren, at smålige diskussioner i Folketingssalen om partitilhørsforhold kan være med til at skade borgernes tillid til folkestyret?

Kl. 11:38

Første næstformand (Leif Lahn Jensen):

Ordføreren.

Kl. 11:38

Mikkel Bjørn (DF):

Det mener jeg givetvis sagtens det kunne.

Kl. 11:39

Første næstformand (Leif Lahn Jensen):

Værsgo til anden bemærkning.

Kl. 11:39

Steffen Larsen (LA):

Jeg vil sige, at jeg tror også, det kunne være en ting, hvis vi bruger vores tid på at ævle og kævle om ting, som vedrører noget mellem partierne eller noget mellem os personligt. Jeg tror også, det ville være til skade for os, og det vil jeg gerne bekræfte.

Kl. 11:39

Første næstformand (Leif Lahn Jensen):

Ordføreren.

Kl. 11:39

Mikkel Bjørn (DF):

Jamen jeg er slet ikke uenig med hr. Steffen Larsen, så tak for kommentaren.

Kl. 11:39

Første næstformand (Leif Lahn Jensen):

Så ser det ikke ud til, der er flere. Så vi siger tak til ordføreren.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Udvalget for Forretningsordenen. Hvis ingen gør indsigelse, betragter det som vedtaget.

Det er vedtaget.

Det næste punkt på dagsordenen er:

2) 1. behandling af beslutningsforslag nr. B 80:

Forslag til folketingsbeslutning om en revision af offentlighedsloven.

Af Morten Messerschmidt (DF) m.fl.

(Fremsættelse 16.03.2023).

Kl. 11:39

Forhandling

Første næstformand (Leif Lahn Jensen):

Jeg vil spørge, om ordføreren for forslagsstillerne ønsker at give en begrundelse for forslaget. Ønsker hr. Mikkel Bjørn at give en begrundelse for forslaget? Det ønsker ordføreren for forslagsstillerne ikke. Forhandlingen er åbnet. Den første, der får ordet, er justitsministeren, velkommen.

Kl. 11:40

Justitsministeren (Peter Hummelgaard):

Mange tak, formand, og tak til forslagsstillerne. Det beslutningsforslag, vi behandler i dag, handler om offentlighedsloven. Forslagsstillerne vil pålægge regeringen at nedsætte et udvalg om offentlighedsloven snarest og inden udgangen af indeværende folketingsår. Regeringen kan ikke støtte forslaget, og når vi ikke kan det, skyldes det udelukkende én ting: Tidshorisonten. Som det fremgår af regeringsgrundlaget, støtter regeringen intentionen om at nedsætte et sådant udvalg, men vi vil ikke forpligte os til at nedsætte udvalget i denne folketingssamling. Regeringen ønsker, at vi får en offentlighedslov, der hviler på et solidt fagligt grundlag og nyder bred parlamentarisk opbakning. Derfor er det også vigtigt, at vi får nedsat et udvalg, som flest mulige partier kan stå bag.

Det er regeringens ambition at styrke offentlighedens adgang til indsigt i de politiske beslutningsprocesser. Arbejdet i regeringen og centraladministrationen skal ske på en måde, som befolkningen kan have tillid til. Åbenhed og transparens er vigtige forudsætninger for den tillid. Det handler navnlig om at se på ministerbetjeningsreglen, altså § 24, og folketingspolitikerreglen, § 27, nr. 2, som jeg ved at flere partier har holdninger til.

Regeringen er indstillet på, at reglerne skal lempes, men en lempelse er ikke det samme som en fuldstændig afskaffelse. Vi mener fortsat, at der skal være et vist fortroligt rum for ministre og medlemmer af Folketinget til at udvikle politik, og her håber jeg, at de partier, som har advokeret for en ændring af bl.a. ministerbetjeningsreglen, vil være indstillet på at indgå kompromiser. For hvis vi skal have en offentlighedslov, der nyder en bredere parlamentarisk opbakning end den nuværende, så kræver det, at vi alle bøjer os mod hinanden.

Hvis jeg kort skal opsummere: Regeringen støtter intentionen bag beslutningsforslaget, nemlig at nedsætte et udvalg, som skal komme med forslag til ændringer af offentlighedsloven, men vil ikke forpligte os til at nedsætte udvalget i denne folketingssamling. Derfor kan regeringen ikke støtte beslutningsforslaget. Tak for ordet.

Kl. 11:42

Første næstformand (Leif Lahn Jensen):

Der er indtil videre en kort bemærkning til fru Pernille Vermund. Værsgo.

Kl. 11:42

Pernille Vermund (NB):

Tak. Siden offentlighedsloven blev ændret i 2013, er der jo en række udvalg, der er en kommission, der er Folketingets Ombudsmand, som har kigget på offentlighedsloven og de nye ændringer og set på, hvad den har haft af betydning for åbenheden i forvaltningen. Og konklusionerne er jo ret ens. Det er også årsagen til, tror jeg, at der var flere af de partier, der stod bag ændringerne i 2013, som siden har meldt sig ud og nu siger: Nu skal vi have ændret det her. I sidste valgperiode fremsatte Nye Borgerlige ad flere omgange forslag om bl.a. at ændre ministerbetjeningsreglen. SF havde et forslag, som endte i en fælles beretning, hvor vi blev enige om, at der nu skulle forhandles om det her. Der blev indkaldt til forhandlinger, men der skete nærmest ingenting.

Nu kommer en ny regering med en socialdemokrat i Statsministeriet igen og siger, at nu skal vi have et nyt udvalg, men det bliver ikke i den her valgperiode. Kan ministeren forstå, at man som ordfører kan få den fornemmelse, at det her bare er en syltekrukke – endnu en syltekrukke?

Kl. 11:43

Første næstformand (Leif Lahn Jensen):

Ministeren.

Kl. 11:43

Justitsministeren (Peter Hummelgaard):

Jamen så tror jeg, at fru Pernille Vermund har hørt mig forkert,for jeg har ikke afvist, at vi skal nedsætte og have et udvalg i den her valgperiode. Jeg har sagt, at regeringen ikke kan nå – og af den årsag kan regeringen heller ikke støtte beslutningsforslaget – at nedsætte det sagkyndige udvalg i den her folketingssamling, men udvalget vil blive nedsat i den her valgperiode.

Kl. 11:43

Første næstformand (Leif Lahn Jensen):

Spørgeren.

Kl. 11:43

Pernille Vermund (NB):

Jo, jo, men et udvalg er jo ikke en ændring af loven. Altså, der er flere udvalg, der er Folketingets Ombudsmand, der er Ytringsfrihedskommissionen, som har gravet sig ned i det her og set på, hvad det er, der er problemet, og hvor vi kan ændre. Og vi kom så langt i sidste valgperiode, at den tidligere regering, hvor ministeren også sad som minister, erkendte, at nu skulle der forhandles.

Nu vil man så tage et skridt tilbage i forhold til at nedsætte et udvalg, og det er til og med et udvalg, som ikke engang skal i gang nu, men først i næste folketingssamling. Altså, kan ministeren ikke høre, at det her virker som noget, man bare forsøger at trække i langdrag? For de intentioner, ministeren siger regeringen har i dag, sagde man også man havde i sidste valgperiode, og der skete jo ingenting.

Kl. 11:44

Første næstformand (Leif Lahn Jensen):

Ministeren.

Kl. 11:44

Justitsministeren (Peter Hummelgaard):

Jeg har al respekt for ordføreren, men jeg synes ikke, man skal tage det ned, jeg siger, som hverken værende en syltekrukke eller noget som helst andet, men i virkeligheden som et udtryk for, at det er nogle meget, meget svære balancer at ramme, når vi snakker om en revision af offentlighedsloven, specielt hvis den skal lempes i forhold til det nuværende sted, hvor den er. Jeg synes, det er vigtigt, at der fortsat er en eller anden form for regel, der beskytter det fortrolige politikudviklingsrum, som ministre kan have sammen med folketingspolitikere eller sammen med embedsmænd, men jeg er også enig i, at der er et behov for at lempe det. Jeg er bare endnu ikke klar over, hvordan man så præcis skal lægge det snit.

Kl. 11:45

Første næstformand (Leif Lahn Jensen):

Så er det hr. Peder Hvelplund.

Kl. 11:45

Peder Hvelplund (EL):

Tak for det. Jeg må sige, at jeg bliver en lille smule forundret, når jeg hører ministeren sige, at det ikke umiddelbart kan blive i den her samling. For jeg synes, vi både har hørt ordførere fra Socialdemokratiet, Venstre og også tidligere andre partier have alle mulige grunde til at sige, at nu skal vi have nedsat en kommission, nu skal vi have det her undersøgt, vi skal have det afdækket. Nu har vi senest fået tilbagemeldingen fra Dybvadudvalget. Altså, vi ved jo godt, hvad det her handler om. Det her er et spørgsmål om den politiske vilje. Og derfor vil jeg bare høre: Hvad er det for en politisk vilje, ministeren udviser ved at sige, at det som udgangspunkt ikke bliver i den her samling? Hvad er det, vi venter på? Positionerne er jo kendt. Det er jo et spørgsmål om den politiske vilje.

Kl. 11:46

Første næstformand (Leif Lahn Jensen):

Ministeren.

Kl. 11:46

Justitsministeren (Peter Hummelgaard):

Vi venter bl.a. på, som jeg sagde under behandlingen af det beslutningsforslag, vi har behandlet tidligere i dag, at vi skal have nogle politiske drøftelser med hinanden i Folketinget, som jeg kommer til at indkalde partierne til, bl.a. som opfølgning på det DJØF-ekspertudvalg, der har været, og som jo også peger på, at der kan være – det er der i hvert fald nogle der mener – et behov for at lempe offentlighedsloven. Og vi vil jo gerne bruge de input til så også at få sammensat det helt rigtige kommissorium. For jeg vil bare være ærlig og sige, at vi synes, det er svært. Jeg kan ikke oppe i mit hoved i hvert fald se for mig, hvordan man kan skære en lempelse af ministerbetjeningsreglen på en måde, hvor man både bliver ved med at bevare et rum, hvor der er plads til politikudvikling, uden at de tanker, der måtte være blevet kasseret og lagt i skraldespanden i politikudviklingsrummet, rammer forsiden af en avis, samtidig med at man samtidig lemper det en smule. Jeg deler behovet for at lempe det, men jeg kan ikke selv se, hvor man skal lægge det snit. Og det er det, vi har brug for nogle kloge mennesker med indsigt i bl.a. lov om offentlighed i forvaltningen til at hjælpe os med.

Kl. 11:47

Første næstformand (Leif Lahn Jensen):

Spørgeren.

Kl. 11:47

Peder Hvelplund (EL):

Det synes jeg umiddelbart ikke er så svært at se for sig. Altså, hvis vi går tilbage til før 2013, kunne man jo det. Til gengæld kan vi jo se, at der har været en række sager før 2013, som aldrig var blevet til sager, hvis vi havde haft den nuværende offentlighedslov. Lad mig bare nævne tunesersagen som en sag, der aldrig var blevet afdækket med den nuværende offentlighedslov. Så derfor er det jo ikke et spørgsmål om, at det er svært at finde snittet. Det er muligt, at det er det for regeringen og ministeren, men det synes jeg ikke umiddelbart det er, hvis det er sådan, at man har en hensigt om at styrke både politikere og borgere og Folketingets mulighed for at kunne se regeringens magtudøvelse efter i sømmene. Og det er da bare et spørgsmål om politisk vilje at komme i gang med det arbejde.

Kl. 11:48

Første næstformand (Leif Lahn Jensen):

Ministeren.

Kl. 11:48

Justitsministeren (Peter Hummelgaard):

Vi har den politiske vilje til at komme i gang med det arbejde. Men jeg synes også, man skal have respekt for, at det her ikke er ligetil. Vi havde også bl.a. i sidste valgperiode en drøftelse af, at der efter min mening er et behov for på nogle områder at stramme adgangen til bl.a. oplysninger om polititjenestemænd og andre, hvor vi kan se at der er chikane fra nogle borgeres side. Det kom ind i en cyklus i hele den her meget, meget ophidsede debat, der er om offentlighedsloven, og den daværende regering var nødt til at trække det lovforslag tilbage. Og det vil være et element, der skal indgå i det her sagkyndige udvalgsarbejde.

Kl. 11:48

Første næstformand (Leif Lahn Jensen):

Så er det fru Zenia Stampe.

Kl. 11:48

Zenia Stampe (RV):

Jeg synes egentlig, at ministerens svar bekymrer mig en lillebitte smule, for jeg kan godt forstå, at det er svært for regeringen. For så vidt jeg har forstået regeringen, ønsker man jo egentlig ikke ændringer, og nu virker det, som om man bevidst prøver at forhale processen, men at man i virkeligheden også har en ambition om at skære et kommissorie så skarpt til, at man ikke løber nogen risiko. Kan ministeren ikke forstå, at vi er nogle, der er ved at være meget utålmodige, og at vi gerne vil have fremdrift i den her sag?

Så er der spørgsmålet om, hvornår vi, hvis vi ikke kan få det her udvalg nedsat i den her samling, så reelt kan regne med at der bliver nedsat et udvalg og at vi bliver indkaldt til forhandlinger. Kan vi i det mindste få en tidshorisont for det, så det ikke bare er noget, der står hen i det uvisse, og der så pludselig kommer et valg og det så alligevel ikke bliver den her gang? For det er jo lidt sådan, det har været i de efterhånden sidste 10 år, siden vi fik den sidste offentlighedslov.

Kl. 11:49

Første næstformand (Leif Lahn Jensen):

Ministeren.

Kl. 11:49

Justitsministeren (Peter Hummelgaard):

Ja, og den sidste offentlighedslov var De Radikale jo med til at få vedtaget. Det er bare for at hjælpe ordføreren med at huske det. Og må jeg ikke også bare sige – og i al respekt for ordføreren – at der ikke er noget i den udlægning af mine ord, som kan støttes på det, jeg rent faktisk har sagt.

Jeg har også stået her på talerstolen og sagt, at regeringen er enig i, at der er et behov for at lempe bl.a. ministerbetjeningsreglen. Jeg er bare meget ærlig omkring, at det snit er vanskeligt at finde. Jeg ved ikke, om ordføreren i det hele taget er enig med mig i, at der stadig væk er et behov for et politikudviklingsrum, hvor det eksempelvis er sådan, at en regering kan drøfte politiske forslag, som måske aldrig nogen sinde ender med at se dagens lys, og man også kan have en korrespondance og en diskussion med folketingsmedlemmer om politik, der måske aldrig nogen sinde ser dagens lys. Jeg er enig i, at der generelt skal være en bredere indsigt, men det er også vigtigt, at der er de rum, hvor der er plads til politikudvikling, og jeg har ikke selv fundet det rigtige snit. Derfor har vi behov for et sagkyndigt udvalg.

Kl. 11:50

Første næstformand (Leif Lahn Jensen):

Spørgeren.

Kl. 11:50

Zenia Stampe (RV):

Jamen det er jo det, der bekymrer mig, altså at ministeren nærmest lægger op til, at snittet skal findes, før udvalget er nedsat. Det er, som om kommissoriet allerede skal leve op til det snit. Og det er jo også der, vi ønsker, at et udvalg arbejder åbent, og at det skal afspejle det, vi ønsker med de her revisioner, nemlig at vi får en åben politisk proces. Der kan man jo bare mærke på ministeren, at selve det at lave kommissoriet er superbetændt, superpolitisk, meget balanceret, hvor jeg jo håbede, at vi kunne få en åben debat.

Men jeg vil igen vende tilbage til tidslinjen og tidsperspektivet: Hvornår kan vi forvente at et udvalg er nedsat af regeringen, og hvornår kan vi forvente politiske forhandlinger?

Kl. 11:51

Første næstformand (Leif Lahn Jensen):

Ministeren.

Kl. 11:51

Justitsministeren (Peter Hummelgaard):

Jamen det er igen er en forkert udlægning af mine ord. Vi vil meget gerne have den åbne debat, og jeg står i virkeligheden her og efterlyser, bl.a. fra ordføreren selv, at hvis det er sådan, at ordføreren har fundet ud af, hvordan man skal lægge det snit, ikke nødvendigvis i et kommissorium, men i det hele taget, vil vi jo rigtig gerne høre det. Og det håber jeg at jeg får lejlighed til at høre i de drøftelser, som jeg allerede tidligere i dag har annonceret at jeg kommer til at indkalde Folketingets partier til.

Kl. 11:51

Første næstformand (Leif Lahn Jensen):

Så er den næste fru Karina Lorentzen Dehnhardt. Værsgo.

Kl. 11:51

Karina Lorentzen Dehnhardt (SF):

Det, jeg synes er lidt sjovt her, er, hvordan Socialdemokratiet har fået overtalt Venstre, som havde så travlt før valget med at forlange forandringer – det er mig simpelt hen en gåde.

Men ministeren er meget optaget af, at der skal være et rum til at kunne tage politiske beslutninger, og det er jeg sådan set enig i. Så mit spørgsmål er: Mener ministeren, at man i Miljøministeriet har problemer med at kunne tage politiske beslutninger?

Kl. 11:52

Første næstformand (Leif Lahn Jensen):

Ministeren.

Kl. 11:52

Justitsministeren (Peter Hummelgaard):

Jeg mener bestemt – og tak for den anerkendelse – at der skal være et politisk rum, og jeg tror, det er meget, meget vigtigt. Der er jo masser af gange, hvor vi sidder – i øvrigt også i forskellige forligskredse – i forhandlinger, og hvor vi efterspørger faglig rådgivning om alle mulige forskellige temaer, men hvor vi jo så efter at have fået den faglige rådgivning ender med at kassere idéerne, eller at de sådan set bare dør på tegnebrættet. Derfor synes jeg, det er vigtigt. Men det er ikke ensbetydende med, at der ikke kan være et rum til og et behov for lempelser.

Kl. 11:53

Første næstformand (Leif Lahn Jensen):

Spørgeren.

Kl. 11:53

Karina Lorentzen Dehnhardt (SF):

Ministeren svarede mig ikke konkret på: Har Miljøministeriet et problem med at tage politiske beslutninger? Når jeg spørger, er det, fordi der gælder en anden åbenhed i Miljøministeriet, end der gør i offentlighedsloven. Så der har man faktisk en model, som fungerer, og som vi bare kunne tage og implementere – så havde vi sikret mere åbenhed, for her ved vi at der faktisk er noget der virker, og som også er bakket op af eksperter.

Kl. 11:53

Første næstformand (Leif Lahn Jensen):

Ministeren.

Kl. 11:53

Justitsministeren (Peter Hummelgaard):

Jeg skal ikke kloge mig på, hvorvidt man er i stand til at træffe politiske beslutninger i Miljøministeriet. Det tror jeg da at man er. Og det lyder da helt oplagt også at lade sig inspirere af, hvordan de særlige forhold på Miljøministeriets område gør sig gældende. Jeg tror bare, det er vigtigt, for der er mange flere elementer i det her end kun ministerbetjeningsreglen og folketingspolitikerreglen osv. Der er også det element, som jeg var inde på tidligere, nemlig behovet for at beskytte mange af vores tjenestemænd i bl.a. staten. Og vi synes, den klogeste fremgangsmåde er, at vi har nogle drøftelser med partierne i Folketinget, og at vi derfra så nedsætter et sagkyndigt udvalg, der kan komme med en klar anbefaling.

Kl. 11:54

Første næstformand (Leif Lahn Jensen):

Så er det hr. Mikkel Bjørn.

Kl. 11:54

Mikkel Bjørn (DF):

Tak for det. Jeg vil godt tage fat i det her, Peder Hvelplund også berører, nemlig det her med, at det ikke er noget, der kommer til at ske i den nuværende samling. Nu har vi netop drøftet et lovforslag, der vedrører hastebehandlinger her i Folketingssalen. Jeg tænker bare: Er der noget vigtigere, end at vi får styr på det her, så der kan tilvejebringes en grundlæggende tillid til politikerne igen? Vi ser en voksende mistillid til politikerne. Her er der noget helt konkret, der kunne bidrage til at afhjælpe den udfordring. Hvorfor er det ikke absolut højest på regeringens dagsorden?

Kl. 11:54

Første næstformand (Leif Lahn Jensen):

Ministeren.

Kl. 11:54

Justitsministeren (Peter Hummelgaard):

Igen vil jeg sige, at der er en meget, meget høj grad af åbenhed i den danske forvaltning og i det hele taget også transparens i alle de politiske beslutningsprocesser. Hvis der er sager, der skal undersøges, hvilket vi jo har flere eksempler på, er der fuld indsigt i alle beslutningsgange, i alle overvejelser, ligesom Ombudsmanden også kan få indsigt.

Forestil dig, at Dansk Folkeparti sidder oppe i jeres gruppeværelse, og hver gang I overvejer, om I skal spille ud med et bestemt politisk forslag, men alligevel ender med at lægge det til side, enten fordi det er for vidtgående eller måske ikke er vidtgående nok, vil I alligevel skulle forholde jer til over for offentligheden, at I overhovedet har overvejet tanken om et bestemt politisk udspil. Det tror jeg heller ikke er befordrende for befolkningens tillid. Jeg tror i virkeligheden, det vil skabe meget større forvirring, også i den demokratiske debat.

Kl. 11:55

Første næstformand (Leif Lahn Jensen):

Vi bruger ikke direkte tiltale, og det må en minister heller ikke. Men nu er det spørgeren for sin anden korte bemærkning.

Kl. 11:55

Mikkel Bjørn (DF):

Jeg kan forsikre ministeren om, at vi kun kommer med gode forslag oppe i Dansk Folkeparti, så der er ikke noget, vi ikke gerne vil have frem på den front. Her taler vi bare om, at vi har et Dybvadudvalg, der kommer med helt konkrete anbefalinger til, hvordan vi kan forbedre det her område. Og derfor undrer det mig, at regeringen ikke er mere lydhør over for, at det her altså er noget, vi bør tage hånd om og tage hånd om meget hurtigt.

Kl. 11:56

Første næstformand (Leif Lahn Jensen):

Ministeren.

Kl. 11:56

Justitsministeren (Peter Hummelgaard):

Men det er præcis derfor, at jeg også tidligere i dag har annonceret, at vi kommer til at indkalde alle Folketingets partier til drøftelser om opfølgning på lige præcis Dybvadudvalgets anbefalinger.

Kl. 11:56

Første næstformand (Leif Lahn Jensen):

Så er det fru Mai Mercado.

Kl. 11:56

Mai Mercado (KF):

Tak. Det er jo nok ikke gået ministerens næse forbi, at den samlede opposition hele vejen rundt om regeringen i dag har lavet et fælles brev, og at der i det brev står en opfordring til at indkalde til forhandlinger og også at få lempet offentlighedsloven.

Så gør det indtryk på ministeren, at det altså er en samlet opposition, som sender det her brev i fællesskab?

Kl. 11:56

Første næstformand (Leif Lahn Jensen):

Ministeren.

Kl. 11:57

Justitsministeren (Peter Hummelgaard):

Det gør altid indtryk på mig. Selvfølgelig gør det det. Det havde også gjort indtryk på mig, hvis det hvis det bare havde været De Konservative, der havde sendt et brev med, og selvfølgelig gør det indtryk på mig, at mange partier går sammen om et fælles ønske. Og jeg vil også vove den påstand med henvisning til min indledende tale til det her beslutningsforslag, at man sparker en åben dør ind. For vi har i regeringen allerede besluttet, at der skal ske en ændring af offentlighedsloven.

Så kan vi have forskellige tempi eller forskellige måder at gå til det arbejde på, men i regeringen har vi besluttet, at vi gerne vil nedsætte et sagkyndigt udvalg, og at vi også gerne, inden vi nedsætter det sagkyndige udvalg, vil have noget tid til at foretage de nødvendige sonderinger og drøftelser i forhold til kommissoriet for et sådant udvalg.

Kl. 11:57

Første næstformand (Leif Lahn Jensen):

Spørgeren.

Kl. 11:57

Mai Mercado (KF):

Jamen så lad mig se, om jeg kan sparke døren endnu mere op og på vid gab. For i efteråret blev der jo indgået en aftale, som aldrig blev offentliggjort, fordi der kom et valg, og som også vedrørte offentlighedsloven.

Så kunne det være et sted at starte, at man tog udgangspunkt i den aftale, der blev indgået dengang?

Kl. 11:57

Første næstformand (Leif Lahn Jensen):

Ministeren.

Kl. 11:58

Justitsministeren (Peter Hummelgaard):

Altså, den går jeg meget gerne tilbage og kigger på. Jeg er kun meget kort blevet orienteret om de drøftelser, der var inden sidste valg, og jeg sad jo af naturlige årsager ikke selv med. Men så vidt jeg er orienteret, faldt det jo også på gulvet, netop fordi man ikke kunne blive enige. Og det afspejler måske også, hvor vanskelige balancer, det er, alle skal finde med hinanden, og som alle derved også må bøje sig mod hinanden for at finde.

Kl. 11:58

Første næstformand (Leif Lahn Jensen):

Der er ikke flere spørgsmål til ministeren, så vi siger tak til justitsministeren. Så går vi i gang med ordførerrækken, og den første ordfører er hr. Bjørn Brandenborg fra Socialdemokratiet. Velkommen.

Kl. 11:58

(Ordfører)

Bjørn Brandenborg (S):

Tak for det, formand. Beslutningsforslaget lægger op til, at regeringen skal nedsætte et udvalg om offentlighedsloven snarest og inden udgangen af indeværende folketingsår. Jeg skal gøre det kort og sige, at det kan vi ikke støtte. Det kan vi ikke, fordi forslaget jo sådan set foregriber noget, der allerede er i støbeskeen. Regeringen har meldt ud, hvilket justitsministeren også bekræfter i dag, at man vil nedsætte et sagkyndigt udvalg, der skal se på grundlaget for en ny offentlighedslov. Så der er allerede enighed om, at der skal ske ændringer.

Vi har drøftet offentlighedsloven mange gange her fra talerstolen. Det er kompliceret stof, og der har været stor uenighed partierne imellem om vægtningen af de hensyn, som ligger til grund for reglerne. Det er da heller ikke endnu lykkedes at nå til enighed om ændringer af loven. Derfor synes vi, at det er godt, at der bliver sat den fornødne tid af til at foretage et ordentligt forarbejde forud for nedsættelsen af det egentlige udvalg. For vi kan forhåbentlig alle sammen være enige om, at ændringer af offentlighedsloven skal ske på et grundigt og kvalificeret grundlag, så så mange som muligt af partierne kan støtte op om arbejdet.

Så ganske kort: Vi forstår intentionen bag forslaget om at nedsætte et udvalg, som skal komme med forslag til ændringer af offentlighedsloven, men kan ikke støtte det, fordi det forcerer en proces, som allerede er godt i gang. Tak for ordet.

Kl. 12:00

Første næstformand (Leif Lahn Jensen):

Der er ingen bemærkninger, jo, der kom lige en der til fru Zenia Stampe.

Kl. 12:00

Zenia Stampe (RV):

Jamen når det er noget, der allerede er i gang, så kan man jo også sige, at det er sådan lidt underligt, at man egentlig ikke bare kan sige ja til det. Men nu sagde ordføreren så, at det forcerer en proces. Så er jeg bare interesseret i at høre: Hvad er tidshorisonten? Hvornår kan vi forvente at regeringen nedsætter et sagkyndigt udvalg, der skal se på en ændring af offentlighedsloven?

Kl. 12:00

Første næstformand (Leif Lahn Jensen):

Ordføreren.

Kl. 12:00

Bjørn Brandenborg (S):

Jamen nu er jeg jo ikke overraskende meget enig i det svar, som justitsministeren lige gav til fru Zenia Stampe, om en tidsplan, og jeg tror også bare, jeg vil sige, at det, der jo er med diskussionen omkring offentlighedsloven, er, at det her er politik. Det er ikke jura, og derfor er det, som ministeren jo også lægger op til, det helt rigtige, nemlig at have nogle politiske drøftelser om, hvordan et kommissorium skal se ud. Den sidste offentlighedslov, man vedtog, tog mig bekendt 7 år at lave et forarbejde til, og derfor har der jo i hvert fald dengang været nogle meget, meget lange overvejelser og drøftelser om det arbejde, som man satte i gang. Jeg siger ikke, det skal tage lige så lang tid, men det er klart, det er meget, meget kompliceret stof.

Kl. 12:01

Første næstformand (Leif Lahn Jensen):

Spørgeren.

Kl. 12:01

Zenia Stampe (RV):

Nå okay, det gjorde mig kun mere bekymret. Først og fremmest siger ordføreren: Jeg er enig med ministeren med hensyn til det svar, han har givet i forhold til en tidsplan. Ministeren gav ikke noget svar om en tidsplan. Det er derfor, jeg prøver igen at spørge: Hvornår kan vi forvente at regeringen nedsætter et sagkyndigt udvalg, der skal se på en ændring af offentlighedsloven?

Kl. 12:01

Første næstformand (Leif Lahn Jensen):

Ordføreren.

Kl. 12:01

Bjørn Brandenborg (S):

Det, jeg svarede, var, at jeg er enig i det svar, som ministeren gav, fordi ministeren jo meget rigtigt sagde, at der er brug for en politisk drøftelse af et kommissorium, som skal tage stilling til det her, fordi det her er politik og ikke jura. Jeg er med på, at fru Zenia Stampe sikkert har nogle holdninger til, hvad hun synes der skal indgå i den nye offentlighedslov, og det glæder jeg mig til at høre, når fru Zenia Stampe skal på talerstolen senere i dag. Men jeg synes, det er klogt, at der også er mulighed for, at de partier, der har lyst til at være med til at tage ansvar for at ændre offentlighedsloven, også har mulighed for at sætte sig sammen og drøfte det inden, og det er jo sådan set bare det, der bliver lagt op til, og der har ministeren jo givet en tidsplan, i forhold til at det kommer til at ske inden sommerferien.

Kl. 12:02

Første næstformand (Leif Lahn Jensen):

Så er der ikke flere spørgsmål til ordføreren, og vi siger tak til ordføreren. Den næste ordfører på talerstolen er hr. Preben Bang Henriksen fra Venstre. Velkommen.

Kl. 12:02

(Ordfører)

Preben Bang Henriksen (V):

Tak for det. Forslaget, som vi drøfter her i dag, vedrører nedsættelse af et udvalg med henblik på en revision af offentlighedsloven. Offentlighedsloven blev, som det også er nævnt, vedtaget i 2013, og man kan jo rolig sige, at siden da har den været genstand for temmelig omfattende debat og også kritik fra mange sider. I den forbindelse kan jeg sige, at Venstre kan støtte, at der bliver nedsat et udvalg til at kigge på revision af loven og også på revision af de centrale bestemmelser, som jo mest er genstand for kritik, § 24 og § 27.

Det er et omfattende arbejde – der er 43 paragraffer at kigge på – og det er jo også en varm kartoffel. Så derfor kan vi støtte det, men ganske ligesom mine to forgængere her på talerstolen må jeg sige, at det skal ske seriøst og velforberedt, og det kan ikke lade sig gøre inden den 3. oktober 2023. Der bør være – og det kommer der forhåbentlig – bred opbakning, så vi ikke får diskussion om medlemmer og kommissorium osv. Så der skal foretages en grundig gennemgang, og derfor bliver det et nej fra Venstres side til forslaget, men alene begrundet i tidsterminen.

Kl. 12:03

Første næstformand (Leif Lahn Jensen):

Der er et par korte bemærkninger. Den første er fra hr. Peder Hvelplund.

Kl. 12:03

Peder Hvelplund (EL):

Tak for det, og tak til ordføreren for talen. Jeg skal bare høre om noget. Altså, nu husker jeg, at der jo i sidste regeringsperiode var massiv kritik fra Venstre i forhold til håndteringen af både corona og mink, og der var spørgsmål omkring, hvilke beslutninger der var truffet af myndigheder, og hvilke der var truffet af politikere.

Jeg synes jo bare, at den kritik kommer til at klinge en smule hult, når Venstre i dag ikke er klar til at gennemføre ændringer i offentlighedsloven og ikke står på spring til at gøre det umiddelbart. For vi ved jo ikke, hvornår vi igen kan blive ramt af en pandemi, og hvornår det igen kan blive et spørgsmål om, at det er helt afgørende, at vi kan se, hvilke beslutninger der bliver truffet af myndigheder, og hvilke der er politiske.

Jeg er helt enig i den kritik, og det er derfor, jeg er ret uforstående over for, hvorfor Venstre ligesom nøler i forhold til det her. For vi kan jo risikere at stå i en situation, hvor det her bliver fuldstændig afgørende, essentielt igen.

Kl. 12:04

Første næstformand (Leif Lahn Jensen):

Ordføreren.

Kl. 12:04

Preben Bang Henriksen (V):

Jeg skal ikke læse talen op en gang til, men jeg tror da, jeg fik sagt temmelig tydeligt, at vi var klar til at støtte en nedsættelse af et sådant udvalg til revision.

Så kan jeg høre ud af din bebrejdelse, at vi ikke står på spring, og et spørgsmål om, hvorfor vi nøler. Jamen det gør vi ikke, men jeg kan jo høre den grundige ordfører, og jeg kan jo høre og forestille mig, hvordan det ville lyde, hvis vi jappede det her igennem; så skal jeg da lige love for, at vi ville få at vide, at vi skulle forklare, hvorfor vi ikke havde foretaget et grundigt forarbejde med hensyn til det her. Det er så det, vi forsøger nu. Men der er absolut ikke tale om at nøle på nogen punkter.

Kl. 12:05

Første næstformand (Leif Lahn Jensen):

Spørgeren.

Kl. 12:05

Peder Hvelplund (EL):

Jamen jeg har stor respekt for, at man vil have grundighed og man vil undgå lovsjusk. Det kan jeg kun anerkende. Jeg skal bare høre ordføreren, om ordføreren ikke er enig i, at vi præcis i det her tilfælde står på et forholdsvis solidt grundlag, altså at der er lavet et grundigt forarbejde, i forhold til hvor det er, der er udfordringer, og hvad det er for nogle ting, der er særligt presserende.

Som SF's ordfører, fru Karina Lorentzen Dehnhardt, nævnte tidligere, kan det jo altså lade sig gøre at udøve lovgivningsarbejde, også med de strammere regler, der er, gennem Århus-konventionen i forhold til miljølovgivning.

Kl. 12:05

Første næstformand (Leif Lahn Jensen):

Ordføreren.

Kl. 12:05

Preben Bang Henriksen (V):

Det er ingen hemmelighed, at der da unægtelig har været skrevet og behandlet meget omkring offentlighedsloven siden 2013. Jeg kan da også se, selv om jeg ikke selv har deltaget i det, at man også sidste efterår forhandlede, så vidt jeg kan se, om udvalgets kommissorium osv. mellem Folketingets partier.

Men det ændrer nu altså ikke på opfattelsen af, at det her skal have et grundigt forarbejde, således at vi ikke kan få kritik på det område. Det er en vigtig lov, og der er et par bestemmelser, som i hvert fald vil give anledning til debat.

Kl. 12:06

Første næstformand (Leif Lahn Jensen):

Så er det fru Zenia Stampe.

Kl. 12:06

Zenia Stampe (RV):

Tak for det. Jeg forstod egentlig hr. Preben Bang Henriksen sådan, at Venstre faktisk er helt klar til at nedsætte et sagkyndigt udvalg, men det skal vi så vente på, for der skal være en grundig proces med os og regeringen, kan man forstå. Men kan jeg så spørge lidt mere ind til tidshorisonten? Med forlov, jeg behandler ordføreren som repræsentant for regeringen, og det er jo dejligt, vi har så mange repræsentanter til stede, man kan stille spørgsmål til. Hvad regner ordføreren med i forhold til tidsperspektivet? Hvornår vil vi blive indkaldt? Det er før sommer, så vidt jeg kunne forstå. Men med henblik på nedsættelse af et sagkyndigt udvalg – sådan cirka hvornår?

Kl. 12:07

Første næstformand (Leif Lahn Jensen):

Ordføreren.

Kl. 12:07

Preben Bang Henriksen (V):

Nu blev der sagt, at Venstre var helt klar. Det var sådan set det, jeg forsøgte at udtrykke, men det kan være, jeg udtrykte mig dårligt. Vi er netop ikke helt klar, for vi ønsker en grundig forberedelse af det her, før vi nedsætter udvalget. Nu spørger fru Zenia Stampe så, hvornår det bliver, hvilken tidstermin man kan regne med. Jeg kan lige så godt være ærlig og sige, at det ved jeg ikke. Det er justitsministeren, der fører an i den her sammenhæng, og de spørgsmål må man rette til ministeren.

Kl. 12:07

Første næstformand (Leif Lahn Jensen):

Spørgeren.

Kl. 12:07

Zenia Stampe (RV):

Men må jeg så ikke bare opfordre Venstre som regeringsparti til at presse på på de indre linjer for, at der kommer noget fremdrift på det her område. Jeg tror måske også godt, at Venstre kan forstå, hvorfor vi i oppositionen, og måske i særdeleshed nu, hvor vi har at gøre med en flertalsregering, er bekymret for, at det er en sag, der igen bliver forhalet, og at vi skal vente endnu længere tid på den her meget, meget nødvendige gennemgang af offentlighedsloven.

Kl. 12:08

Første næstformand (Leif Lahn Jensen):

Ordføreren.

Kl. 12:08

Preben Bang Henriksen (V):

Det er noteret, og jeg kan bekræfte, at vi også kommer til at presse på.

Kl. 12:08

Første næstformand (Leif Lahn Jensen):

Så er det fru Mai Mercado.

Kl. 12:08

Mai Mercado (KF):

Der går på en eller anden måde sådan lidt Omvendtslev i den. For Venstre siger i dag, at de ikke vil stemme for det beslutningsforslag, som på lange stræk, hvis faktisk ikke hele indholdet, er et udkomme af en politisk aftale fra efteråret, som Venstre selv var med til at indgå.

Så skal jeg bare lige have forklaret det besynderlige i, hvorfor man ikke står på mål for den aftale, man var med til at indgå i efteråret, og at man dermed kan stemme for det beslutningsforslag, der ligger her i dag.

Kl. 12:08

Første næstformand (Leif Lahn Jensen):

Ordføreren.

Kl. 12:08

Preben Bang Henriksen (V):

Det blev lidt indviklet, vil jeg sige, men så prøver jeg lige at gentage. Forslaget går på, at vi senest ved udgangen af indeværende folketingsår, det vil mig bekendt sige senest den 3. oktober kl. 12.00, skal have nedsat det pågældende udvalg, og det mener vi simpelt hen er en tidshorisont, der er alt for lille til så afsindig vigtigt et emne, som har været genstand for så meget kritik og debat, faktisk siden 2013. Så undskyld, det er vi nødt til at skulle have helt styr kommer til at ske, om ikke efter alle kunstens regler, så i hvert fald sådan, at man ikke kan blive udsat for kritik bagefter.

Kl. 12:09

Første næstformand (Leif Lahn Jensen):

Spørgeren.

Kl. 12:09

Mai Mercado (KF):

Kan Venstre forstå, hvordan sådan et svar kan give øget politikerlede ude i landet? For der har været alle muligheder for at sige ja til at lave forhandlinger, og igen vælger man at komme med en syltekrukke, igen skal man vente på nogle kloge mennesker og alt det her i stedet for bare at stå på den politik, som man også stod på før valget, og som var fornuftig.

Det var jo fornuftige synspunkter, som Venstre havde om offentlighedsloven, og som jeg også håber Venstre stadig har. Så kan ordføreren forstå, hvorfor det her kan give politikerlede?

Kl. 12:10

Første næstformand (Leif Lahn Jensen):

Ordføreren.

Kl. 12:10

Preben Bang Henriksen (V):

Det er jo ved at være et dagligt emne. Lige så snart der er noget, man ikke bryder sig om, et svar, man ikke bryder sig om, så bliver taleren spurgt, om vedkommende ikke kan tro, at det kan give politikerlede, og jeg må sige, at jeg ikke tror, at mit svar kan give politikerlede. Jeg håber bestemt ikke, at befolkningen – og det er i hvert fald kun en bestemt del af befolkningen – kan opfatte det som politikerlede, når man siger, at det her bør være genstand for en grundig undersøgelse, og at vi her i Folketinget ikke bør jappe forslag igennem. Det tror jeg vist var det, der var kritik af under den foregående behandling fra samme tid. Men det må jeg altså sige jeg ikke tror kan være tilfældet her.

Kl. 12:10

Første næstformand (Leif Lahn Jensen):

Så er det fru Karina Lorentzen Dehnhardt.

Kl. 12:10

Karina Lorentzen Dehnhardt (SF):

Det er næsten 2 år siden, at vi vedtog et forslag fra SF om, at der skulle indkaldes til forhandlinger. Det blev som bekendt ikke rigtig til noget. Dengang var Venstre jo ekstremt optaget af åbenhed, fordi de beskyldte statsministeren for ikke at have særlig meget åbenhed, og det kunne simpelt hen ikke gå stærkt nok med at få åbenhed. Er det så Venstres opfattelse, at det er godt nok, at vi ikke engang får nedsat udvalget? Jeg mener ikke, at vi behøver udvalget, for vi ved rigtig meget om, hvor problemerne er. Men er det i Venstres optik så godt nok, at vi end ikke får det nedsat i den her samling? Det tyder ikke på, at Venstre har det samme hastværk som før valget.

Kl. 12:11

Første næstformand (Leif Lahn Jensen):

Ordføreren.

Kl. 12:11

Preben Bang Henriksen (V):

Nej, vi har ikke noget hastværk. Hastværk er lastværk, og det er lige netop det, jeg siger at vi ikke skal have. Jeg tror, at det beslutningsforslag, som fru Karina Lorentzen Dehnhardt henviser til, er B 169 af 4. maj 2021. De oplysninger, jeg har – de kan være forkerte – er, at der faktisk i efteråret 2022, dvs. sidste år, var forhandlinger med andre partier om nedsættelse af udvalget, men man kunne så åbenbart ikke blive enig om kommissoriet. Det kan være forkert; jeg har ikke selv deltaget i dem. Hvis det tillades, vil jeg gerne høre en kommentar til det, hvis det er forkert. Jeg skal ikke stå og sige noget, der er forkert.

Kl. 12:12

Første næstformand (Leif Lahn Jensen):

Spørgeren.

Kl. 12:12

Karina Lorentzen Dehnhardt (SF):

Jeg tror ikke, man kan anse noget for at være en forhandling, når Venstre sammen med den daværende regering havde besluttet sig for at nedsætte et lovforberedende udvalg, som vi så kunne få lov til at sige ja eller nej tak til. Men det må Venstres ordfører selv vurdere om han synes er forhandlinger eller ej.

Jeg vil bare høre, om det stadig væk er Venstres holdning, at der skal lægges mere frem på bordet. Hr. Jan E. Jørgensen er citeret for at sige, at man i større grad skal have indsigt i de tal og beregninger og det materiale, der ligger til grund for politiske beslutninger. Vil Venstre stå som garant for, at det også er det, der kommer ud af det her lovforberedende udvalg?

Kl. 12:13

Første næstformand (Leif Lahn Jensen):

Tak. Ordføreren.

Kl. 12:13

Preben Bang Henriksen (V):

Man skal jo ikke garantere for mere, end man selv kan frembringe, og jeg kan ikke frembringe flertal i udvalget. Jeg kender ikke udvalget. Men jeg forstår da godt den måde, der bliver spurgt på. Og til det vil jeg sige, at vi ingen begrænsninger har, i forhold til hvad det her udvalg skal se på. Der er masser af problemer, der har været på bordet, og jeg er sikker på, at de problemer, hr. Jan E. Jørgensen tidligere har nævnt, stadig væk fylder hos hr. Jan E. Jørgensen, som er vores sædvanlige ordfører.

Kl. 12:13

Første næstformand (Leif Lahn Jensen):

Der er ikke flere spørgsmål til ordføreren. Vi siger tak til ordføreren. Den næste ordfører på talerstolen er hr. Henrik Frandsen fra Moderaterne. Velkommen.

Kl. 12:13

(Ordfører)

Henrik Frandsen (M):

Mange tak for ordet, hr. formand. Jeg vil lige her til at starte med oplyse, at jeg deltager som vikar i dag for vores sædvanlige retsordfører, Henrik Rejnholt Andersen, som er forhindret i at deltage.

En revision af offentlighedsloven er vi i Moderaterne meget åbne for. På baggrund af det såkaldte Dybvadudvalg mener vi i Moderaterne, at der er grundlag for, at vi skal give offentlighedsloven et grundigt servicetjek. Der skal ikke herske nogen tvivl om, at vi mener det. Læser man samtidig i regeringsgrundlaget, kan man se, at det allerede fremgår her, at regeringen vil kigge på en revision af offentlighedsloven og nedsætte det, man kalder for et særligt sagkyndigt udvalg, altså nogle eksperter, der ved noget om det. Vi kan dog ikke støtte beslutningsforslaget B 80, som det er lige nu, for vi ønsker en mindre forhastet proces. En revision af offentlighedsloven er ikke noget, man bare sådan lige laver, og i Moderaterne er vi store tilhængere af, at man laver et grundigt stykke forarbejde, når man skal arbejde med noget så vidtrækkende, som offentlighedsloven er.

Derfor kan vi i Moderaterne ikke støtte B 80, men til gengæld er vi glade for, at Dansk Folkeparti er åbne for et samarbejde og også bringer det på banen. Det vidner om, at DF sammen med de øvrige otte oppositionspartier er villig til at gå ind i et stykke konstruktivt arbejde om en revision af offentlighedsloven.

Kl. 12:15

Første næstformand (Leif Lahn Jensen):

Der er ingen spørgsmål til ordføreren, så vi siger tak til ordføreren. Næste ordfører er fru Karina Lorentzen Dehnhardt fra SF. Velkommen.

Kl. 12:15

(Ordfører)

Karina Lorentzen Dehnhardt (SF):

Tak for ordet. Ja, så står vi her igen til en debat om offentlighedsloven. Det er næsten 2 år siden, at Folketinget vedtog B 169, som også er blevet nævnt her, og som handlede om, at regeringen skulle indkalde til forhandlinger om en ny offentlighedslov. Det forslag blev faktisk vedtaget enstemmigt, og det blev også støttet af både justitsministerens eget parti og af Venstre. Justitsministerens forgænger i embedet nåede ved den lejlighed at indkalde Folketingets partier for, og jeg citerer: at afdække partiernes konkrete ønsker til ændring af loven, og hvilken proces partierne måtte se for sig. Der er nu gået 2 år, uden at vi har haft noget, der bare ligner substansdrøftelser af loven eller drøftelser af en proces for ændring af loven. Og det står altså i skærende kontrast til, hvad ministeren sagde, da vi vedtog B 169.

Det afspejler også, synes jeg, det meget brede ønske blandt Folketingets partier om at adressere den efterhånden omfattende kritik af offentlighedsloven. Kritikken er rejst igennem mange år af eksperter, kommissioner, medier, Folketingets Ombudsmand og senest også Dybvadudvalgets meget omfattende rapport. Og det er mig faktisk en gåde, at et enigt Folketing, som klart har tilkendegivet, at man ønsker forhandlinger om offentlighedsloven, skal holdes hen på den måde. Jeg synes ikke, det er godt, og jeg synes heller ikke, det er god regeringsførelse. Jeg er klar over, at der er kommet en ny regering, men vi var trods alt i enstemmighed enige om det her.

Jeg synes jo også, at Venstre har givet meget stærkt udtryk for, at der er brug for en ny offentlighedslov baseret på et bredt flertal. Nu er Venstre så kommet i regering, men indtil videre er det så ikke blevet til andet end et udvalg, som minder enormt meget om de lerkrukker, man sylter frugt og andet hengemt fra sidste sæson i. Jeg synes ikke, det er godt nok, og det er især meget slemt, at det her problem med chikanøse aktindsigter, som bruges mod offentligt ansatte, også er røget ned i den store syltekrukke, på trods af at der lå et forslag, som godt nok havde nogle skønhedsfejl, med som jeg tror vi kunne have rettet. Så jeg synes, der er problemer nok at tage fat på med offentlighedsloven, og jeg vil også gerne nævne nogle af de områder, hvor jeg synes der skal repareres, og hvor vi har brug for at finde sammen på tværs af partierne.

Vi er jo enige om, at alt for meget i dag falder i den mørklagte afdeling, og at der er behov for mere åbenhed om det faglige grundlag bag de politiske beslutninger; at lovens bestemmelse om mere offentlighed bør tillægges større betydning, end det er tilfældet i dag; at f.eks. epidemiområdet og gerne mere end det bør underlægges den samme åbenhed som miljøområdet – jeg tror faktisk, man kunne udbrede det til samtlige ministerier. Vi er også enige om, at ministerbetjeningsreglen skal lempes, ja, faktisk så vi jo i SF gerne, at den blev afskaffet – det tror jeg bliver svært at få opbakning til.

Men vi er i dag i den situation, at vi i Danmark kører med to forskellige offentlighedslove: én, der virker fint, og som vi aldrig taler om, og det er den, Miljøministeriet bruger, og så den, der går imod hensigten om åbenhed og i stedet mørklægger, og det er den, som vi debatterer her i dag. Jeg synes, det er paradoksalt og uholdbart. Der skal ligesom være, synes jeg, ens forhold i det offentliges behandlinger af aktindsigter, så borgerne kan vide, hvad der gælder.

I SF mener vi, at miljøoplysningsloven opretholder den rigtige balance mellem hensynet til offentlighed og hensynet til det fortrolige rum, som ministeren til enhver tid behøver. Derfor vil vi anbefale, at man ser den som en form for guldstandard for, hvordan en ny offentlighedslov bør skrues sammen.

Så vil jeg her til sidst bemærke, at justitsministerens forgænger havde for vane at fremføre, at hvis SF er så glad for åbenhed, skulle man jo starte med at åbne sine gruppemøder for alle andre. Men den køber vi ikke helt. Ministerens store embedsapparat bliver jo betalt af og træffer beslutninger – skal man huske – på vegne af alle borgere i Danmark. Derfor skal der selvfølgelig være åbenhed, og derfor er det på tide, at vi får set på offentlighedsloven. Tak for ordet.

Kl. 12:19

Første næstformand (Leif Lahn Jensen):

Vi siger tak til ordføreren. Der er ingen bemærkninger. Den næste ordfører på talerstolen er hr. Peter Skaarup fra Danmarksdemokraterne. Velkommen.

Kl. 12:20

(Ordfører)

Peter Skaarup (DD):

Tak for ordet. Forslaget lægger op til, at der skal nedsættes et udvalg, der skal komme med forslag til en revision af offentlighedsloven. Idéen er at fremme åbenhed og gennemsigtighed i den offentlige forvaltning og sikre en mere effektiv og hurtig sagsbehandling for anmodninger om aktindsigt. Og der mener forslagsstillerne så, at man i samarbejde med Folketingets partier skal lave et kommissorium, der nærmere beskriver rammerne for udvalgets opgave, organisering og formål.

Jeg kan starte med sige, at det helt klart er noget, som Danmarksdemokraterne kan støtte. Vi synes, det er rigtigt, at vi vedtager B 80 her i Folketinget. Grunden til det er, at det er at et vigtigt første skridt, man kan tage her, for at sikre noget mere gennemsigtighed og åbenhed i vigtige beslutningsprocesser centralt i vores demokrati – noget, som borgerne skal have en god mulighed for at følge med i. Hvis man kigger lidt tilbage i tiden, er der nogle eksempler på, at det har man ikke haft mulighed for, og det vil jeg komme lidt ind på nu. Det er jo sådan, at offentlighedsloven faktisk spiller en ret afgørende rolle i at sikre, at borgerne og politikerne og sådan set også offentligheden i det hele taget kan få noget indblik i de processer, der fører frem til vigtige beslutninger for vores demokrati, eksempelvis i Folketinget, men det kan også godt være i regeringen. Der er altså tale om noget, der i virkeligheden påvirker os alle sammen, og det skal vi også have mulighed for at se nærmere efter i sømmene.

Der har jo efterhånden været en del eksempler på, at man f.eks. ikke har kunnet få indblik i, hvad der konkret ligger til grund for visse store politiske beslutninger, som har haft eller har store konsekvenser for den almindelige dansker. Her tænker jeg eksempelvis på nedlukningen af hele minkerhvervet, men også på nedlukningen af vores samfund i marts 2020. Her blev der truffet meget afgørende beslutninger, som man med fordel – ja, faktisk var det ikke for meget forlangt – kunne have fået et bedre indblik i, altså hvad der foregik på de tidspunkter. Så der er behov for nogle justeringer og nogle forbedringer af offentlighedsloven, og det synes vi i Danmarksdemokraterne vi skal se at få gjort og komme videre, for det har været diskuteret i ganske mange år, hvordan man kunne gøre det rent praktisk.

Når det nu er sådan, at vi har det, man vel nok kunne kalde en magtfuldkommen regering, der lukker ned om sig selv på nogle centrale områder – det har vi også diskuteret i dag – er det vigtigt, at man i det mindste sørger for, at offentlighedsloven kommer på plads, og der synes vi, at man ligesom i håndbold godt kunne dømme nøl i forhold til skiftende regeringers ageren på det her område. Det gælder sådan set også den nuværende regerings ageren.

Så altså overordnet er formålet med beslutningsforslaget, at man sikrer igangsættelsen af en mere afbalanceret offentlighedslov og en bedre behandling af sager om aktindsigt, der kan fungere som afsæt til en endelig aftale om en revideret offentlighedslov. Det er positivt, og det er der i høj grad brug for, så vi får mere åbenhed. Så med de her ord kan jeg meddele, at Danmarksdemokraterne bakker op om beslutningsforslaget.

Kl. 12:24

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører på talerstolen er hr. Steffen Larsen fra Liberal Alliance. Velkommen.

Kl. 12:24

(Ordfører)

Steffen Larsen (LA):

Tak. Det er jo en fornøjelse at komme herop til talerstolen efter hr. Peter Skaarup, for vi er tilsyneladende cirka lige høje. Når det så er sagt, har Dansk Folkeparti startet en god debat her, og vi har jo også som en samlet opposition sendt et brev til regeringen om de her ændringer af offentlighedsloven, som vi gerne ser indført hurtigere. Det er jo ingen hemmelighed, at vi i Liberal Alliance siden stramningerne af offentlighedsloven, så den i 2013 under den socialdemokratiske regering blev til det, der populært er kaldet mørklægningsloven, har været kritiske.

Men når det er sagt, så lad os tale om metoden. For kommissioner, kommissioner, udvalg og flere kommissioner er, hvad vi allerede har på det her område. Lad mig starte med at nævne et par udvalg og kommissioner, der har lavet bemærkninger om netop offentlighedsloven, siden den i juni 2013 blev ændret.

Vi kan jo starte med Bo Smith-udvalget, der blev nedsat i 2014 og kritiserede stramningerne af offentlighedsloven. Ytringsfrihedskommissionen blev nedsat i 2017 og kritiserede ligeledes stramningerne af offentlighedsloven og behandlingstiderne for aktindsigter, og i rapporten »Håndteringen af covid-19 i foråret 2020« på side 451 tilslutter den af Folketinget nedsatte udredningsgruppe sig også anbefalingen fra Ytringsfrihedskommissionen. Så er der den netop udkomne rapport fra Dybvad-udvalg  her i 2023, hvor der her på Borgen skal være en høring den 3. marts i år; det er endnu et sted, hvor vi ser en kritik af offentlighedsloven og forslag til, hvad vi faktisk skal gøre ved det. Så lad mig starte med at oplæse fra en af kommissionernes egne konklusioner:

»Kommissionen anbefaler derfor, at offentlighedsloven revideres med henblik på at give hensynet til informationsfriheden større vægt i mødet med andre hensyn. Det forekommer i den forbindelse mest nærliggende at overveje en indskrænkning af ministerbetjeningsreglen i offentlighedslovens § 24 og folketingspolitikerreglen i offentlighedslovens § 27, nr. 2, så der sikres øget adgang til faktuelle oplysninger. Det kan i den forbindelse overvejes, hvordan princippet om meroffentlighed kan tillægges større betydning, ligesom det kan overvejes, hvordan myndighederne kan tilskyndes til i højere grad klart at adskille faktiske oplysninger fra politiske overvejelser mv. Formålet med en ændring er ikke at gribe ind i behovet for fortrolige, politiske drøftelser, men at sikre indsigt i de faktiske oplysninger, der ligger til grund for de politiske beslutninger. En sådan ændring vil efter kommissionens vurdering kunne øge adgangen til aktindsigt og sikre legitimitet omkring de reviderede regler.«

Altså har vi i forvejen forslag til, hvilke paragraffer der skal ændres, og hvad der skal specifikt skal gøres ved dem. Vi skal blot sætte os ned og føre pennen herinde. Så jeg er uenig i, at der er et behov for et udvalg eller en kommission, men vi støtter nu alligevel forslaget i Liberal Alliance, da ethvert forsøg på at gøre noget ved offentlighedslovens funktion som mørklægningslov er ønskværdigt. Jeg vil derfor også gerne, nu jeg er her på talerstolen, komme med en kritik af regeringens behov for kommissioner og udvalg, da vi jo allerede har i bunkevis af kommissionsrapporter på netop offentlighedslovens område.

Offentlighedsloven skal altså ændres. Vi ved godt til hvad, og vi behøver derfor ikke flere syltekrukker. Ja, vi er måske endda med regeringen ude i sådan en form for  babusjkadukkesyltekrukke. For først og fremmest har vi allerede udvalgsrapporter, der kan bruges til at ændre offentlighedsloven til det bedre. Den næste babusjkadukkesyltekrukke er så, at man siger, at offentlighedsloven først skal ses på efter en ny kommission. Den næste babusjkadukkesyltekrukke er så, at denne kommission først tilsyneladende kan nedsættes om lang tid – det kan slet ikke ske lige nu – og så kommer der en babusjkadukkesyltekrukke mere, idet kommissionen skal komme med en rapport, og den skal jo selvfølgelig også afrapporteres, og så må vi se, om rapporten ender i en skuffe et sted, og det kan jo så også virke som endnu en babusjkadukkesyltekrukke.

Hvor mange lag af babusjkadukkesyltekrukker kan regeringen mon egentlig finde på? Ja, det vil kun tiden vise. Jeg bemærkede jo, at hr. Bjørn Brandenborg mente, at det ligefrem kunne tage op til 7 år, og at det var et godt mål for, hvor lang tid det kan tage at lave en kommissionsafhandling på det her. Det var det, der førte til ændringerne i 2013. Men med de ord om babusjkadukkesyltekrukker vil jeg gerne sige tak.

Kl. 12:28

Første næstformand (Leif Lahn Jensen):

Der er ingen spørgsmål til ordføreren, og så siger vi tak til ordføreren. Den næste ordfører er fru Mai Mercado fra Det Konservative Folkeparti. Velkommen.

Kl. 12:29

(Ordfører)

Mai Mercado (KF):

Tak. DF har fremsat et beslutningsforslag om at nedsætte et udvalg, som skal begynde på en revision af offentlighedsloven, bl.a. således at ministerbetjeningsreglen og folketingspolitikerreglen begrænses. Tak til Dansk Folkeparti for at komme med det her beslutningsforslag, som jo også følger op på de politiske forhandlinger, der var i efteråret om offentlighedsloven. Der nåede aldrig at komme en offentliggørelse i pressen af den indgåede aftale, men det må være logisk, at de partier, der indgik den aftale, også stadig væk står på mål for den aftale.

Ministeren sagde i sin tale, at der var politisk uenighed om aftalen. Det genkalder jeg mig faktisk ikke selv der var. Som jeg husker det, var det, fordi der blev udskrevet valg, at aftalen ikke nåede at blive offentliggjort. Vi står stadig væk på mål for den aftale, der blev lavet, som jo i vid udstrækning også ligner det forslag, som Dansk Folkeparti kommer med i dag. Derfor bliver det også helt mærkværdigt, når regeringspartierne i dag skal forklare, hvorfor de ikke vil stemme for Dansk Folkepartis beslutningsforslag. Det bliver sådan lidt omvendtslev- og bakke snavvendt-agtigt. Dansk Folkeparti har et forslag med et indhold, som var med i en politisk aftale fra efteråret, og dengang var man enig i det, men nu stemmer man ikke for det. Så det er besynderligt.

I Det Konservative Folkeparti tager vi gerne forhandlingen, også selv om den måtte være svær. Vi kan stemme for beslutningsforslaget.

Kl. 12:30

Første næstformand (Leif Lahn Jensen):

Der er et enkelt spørgsmål indtil videre fra hr. Mikkel Bjørn.

Kl. 12:30

Mikkel Bjørn (DF):

Jeg vil bare godt takke fru Mai Mercado for opbakning til beslutningsforslaget her. Og så er jeg fuldstændig enig i, at det jo udstiller et kæmpe hykleri, når man før valget siger en ting vedrørende det her, og så efter valget, når man indgår i en regering, så mener det stik modsatte. Så tak for opbakningen, og jeg er glad for og håber også, at Konservative står på mål for det her, også hvis I engang indgår i en regering. Tak for ordet.

Kl. 12:31

Første næstformand (Leif Lahn Jensen):

Ordføreren.

Kl. 12:31

Mai Mercado (KF):

Den aftale, der blev lavet før valget, stod vi på mål for, og nu også efter valget. Og det er egentlig bare for at sige, at jeg synes, at de to beslutningsforslag, som DF er kommet med i dag, jo egentlig spiller godt op imod hinanden. I den tidligere debat drøftede vi, hvad det har som årsag, at tilliden til politikerne falder, hvor jeg som en af årsagerne nævnte, at det jo er, når man ikke står på mål for den politik, som man selv går til valg på, og som man selv har, og lige så snart man kommer over et valg, mener man så noget andet. Så jeg vil egentlig bare kvittere for to gode beslutningsforslag i dag, som vi bestemt godt kan støtte.

Kl. 12:31

Første næstformand (Leif Lahn Jensen):

Der er ikke flere spørgsmål. Jeg siger tak til fru Mai Mercado. Og næste ordfører er hr. Peder Hvelplund fra Enhedslisten.

Kl. 12:31

(Ordfører)

Peder Hvelplund (EL):

Tak for det, formand, og allerførst tak til Liberal Alliances ordfører, hr. Steffen Larsen, for billedet af babuschkadukkesyltekrukken. Det synes jeg var ret præcist og ret rammende, for jeg synes, det er det, vi har oplevet i forhold til hele spørgsmålet omkring offentlighedsloven eller mørklægningsloven, at det gang på gang kommer i syltekrukker, der gensidigt dækker over hinanden. Men også en stor tak til Dansk Folkeparti for at fremsætte det her beslutningsforslag, og for, at Dansk Folkeparti i den her sag står sammen med Enhedslisten på åbenhedens side. Vi synes jo i Enhedslisten, at det er fuldstændig afgørende, at vi sikrer offentlighed i forvaltningen. Og vi synes også, at den sidste tid bestemt har vist, at der er brug for netop åbenhed og gerne mere af den i stedet for mindre af den. Derfor er det også godt, at vi får debatten i Folketingssalen her i dag.

For det er jo sådan, at i forhold til åbenhed i forvaltningen og omkring magthaverne er vi inde i kernen af, hvad forvaltning er, altså i ministerierne og departementerne, og der er forudsætningen for, at du kan have et demokrati, at offentligheden og dermed borgere og folkevalgte politikere kan kontrollere den måde, som magthaverne udøver deres magt på. Og det er også derfor, vi kalder pressen for den fjerde statsmagt, fordi den netop er et element, som indgår i det at kunne kontrollere magtudøvelsen. Og jeg tror faktisk, som vi også drøftede under det tidligere beslutningsforslag, at den mistillid, vi oplever nu mellem politikere og beslutningstagere og befolkning, den afstand, vi oplever, kan mindskes betragteligt, hvis det er sådan, vi øger gennemsigtigheden ind i magtens rum.

Den nuværende offentlighedslov eller mørklægningslov, om man vil, blev indført af en række partier for snart 10 år siden. Og det, der primært skaber lukketheden i forvaltningen, som det også fremgår af det brev, en samlet opposition har sendt i dag, er jo de ændringer, der er foretaget af § 22, § 24 og § 27, stk. 2. Og der findes jo eksempler på mange sager, som ikke ville være kommet frem, hvis der før 2013 havde været den samme offentlighedslov, som vi har i dag.

Der er både spørgsmålet omkring tuneserloven, skattesagen, der førte til nedsættelse af Skattekommissionen, og tidligere beskæftigelsesminister hr. Claus Hjort Frederiksens misbrug af dagpengetal. Det er alt sammen eksempler på sager, som ikke var kommet til offentlighedens kendskab, hvis vi ikke havde haft den nuværende offentlighedslov. Og jeg synes også, de seneste års debat og kommissionsundersøgelser om coronahåndtering og minkskandalen også kunne have været undgået, hvis vi havde haft en offentlighedslov, der gav adgang til netop det arbejde og de beslutninger, der blev taget. Og det er også derfor, det undrer mig, som jeg også nævnte over for Venstres ordfører, hr. Preben Bang Henriksen, at Venstre, som jo har kritiserer den tidligere regering markant for den magtudøvelse, der foregik der og netop efterspurgt mere åbenhed og gennemsigtighed, ikke har benyttet lejligheden til, at de nu sætter sig ind i regeringskontorerne, til at stå ved den kritik og netop kæmpe for mere åbenhed og gennemsigtighed. Der må man konstatere, at Socialdemokratiet trods alt har været mere konsistente i deres holdning og har været mere afvisende over for at lave ændringer og i hvert fald ikke har haft noget hastværk med at gøre det.

Derfor synes jeg også, at svigtet fra Venstre er så meget desto større. Men det må så også bare betyde, at det må være op til resten af Folketinget at sikre, at ved næste folketingsvalg er der mulighed for at stemme på partier, som ønsker en større åbenhed og en større gennemsigtighed, og det er den fælles henvendelse jo et udtryk for, altså den henvendelse, der er kommet fra den samlede opposition.

Jeg vil også gerne understrege, at fra Enhedslistens side så vi gerne, man gik videre, og som Karina Lorentzen Dehnhardt også har været inde på, er der allerede i forhold til den aktindsigt og offentlighed, der er i forhold til miljølovgivningen sikret gennem Århuskonventionen, langt videre adgang til at sikre offentligheden indsigt i de beslutningsgange, der er, og de beslutninger, der bliver truffet. Og det så vi netop også gerne som en rettesnor for, hvor vi skal ende henne. Det er i hvert fald det, Enhedslisten vil fortsætte med at kæmpe for. Men tak til Dansk Folkeparti for at fremsætte beslutningsforslaget, og vi bakker selvfølgelig op omkring det.

Kl. 12:36

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører på talerstolen er fru Zenia Stampe fra Radikale Venstre. Velkommen.

Kl. 12:36

(Ordfører)

Zenia Stampe (RV):

Tak for det. Nu vil jeg for første gang i mine 12 år i Folketinget bruge den her mulighed for at køre talerstolen ned. Er det ikke fantastisk, at man kan være her i 12 år uden at opdage, at det er en mulighed? Men altså, vi Radikale er jo så tilpasningsdygtige. Yes.

Ministeren giver udtryk for, at det her er en svær sag. Og det er det unægtelig, eftersom det har været en varm kartoffel i 10 år, siden vi – og det er jo en klar tilståelsessag – helt fejlagtigt gik med til den ændring af offentlighedsloven, som blev en realitet under den daværende SRSF-regering i 2013. Det har vi fortrudt mange gange siden, og det har jo været en svær og vanskelig debat lige siden. Men så svært er det så alligevel ikke – i hvert fald ikke for os, for vi ved sådan set godt, hvad vi vil have ændret, og det skal jeg nok gennemgå lige om lidt. Ministeren udfordrede mig ligesom, fornemmede jeg. Altså, hvad vil Radikale have? Men det er egentlig ikke så svært for os. Vi har et ret godt billede af, hvad det er, vi gerne vil have ændret, men anerkender fuldstændig, at det er der andre partier der måske har lidt sværere ved, måske især hvis man egentlig ikke synes, at man vil have ændret den nuværende offentlighedslov, men godt kan se, at man bliver nødt til at imødekomme dem, der gerne vil ændre den. Så kan det være svært at finde en god balance. Men for os er det egentlig ikke så svært at sige, hvad vi ønsker. Det vil jeg gerne gennemgå og så til sidst alligevel sige lidt om dagens forslag, som jo ikke handler om ændringer, men som handler om nedsættelse af et udvalg.

Det, vi gerne vil have ændret, er, at for det første vil vi gerne afskaffe § 24, altså ministerbetjeningsreglen, der undtager dokumenter mellem styrelser og departementer og mellem departementer, hvis de på en eller anden måde er en del af politisk rådgivning af ministeren. For det andet vil vi også gerne justere folketingsreglen, så det kun er de rent politisk taktiske vurderinger, der kan undtages, men altså ikke de faglige og faktiske oplysninger, der tit udveksles i forbindelse med konkrete forhandlinger. De er meget interessante og bør jo i den grad også komme ud til offentligheden.

Så vil vi gerne oprette et klagenævn. Det ved jeg i virkeligheden ikke hvordan resten af Tingets partier stiller sig til. Det er et forslag, vi allerede kom med tilbage i 2017, om et klagenævn, der kan behandle klager om aktindsigt og sikre en ensartet praksis og hurtige sagsbehandlingstider; et nævn, der kan udstede bøder, hvis afgørelser ikke overholdes. For det, vi hører, er, at der er meget uensartet praksis, og tit kører klager i ring, altså bliver der ikke truffet en afgørelse om klagen, men man bliver henvist til første instans. Vi har foreslået, at sådan et nævn skal bestå af tre repræsentanter, som udpeges af henholdsvis Ombudsmanden, Advokatrådet og et af de juridiske fakulteter. I øvrigt var sådan et klagenævn også oppe at vende i forbindelse med Offentlighedskommissionens anbefalinger. De valgte dog ikke at anbefale et sådant klagenævn, men vi mener, at tiden efterfølgende har vist, hvor påkrævet et sådant klagenævn er.

Men så til selve spørgsmålet i dag, for egentlig havde jeg ikke tænkt mig, jeg skulle gennemgå de her ændringer, men nu blev jeg jo spurgt om det, og det er bare for at vise, at sværere er det heller ikke. Mange af os har sådan set en meget klar position, og vi ville være i stand til at gå ind i politiske forhandlinger i morgen, hvis det skulle være. Vi har sådan set været klar til det i rigtig mange år. Men vi kan godt leve med, at der bliver nedsat et udvalg.

Det, der bekymrer os, er jo, at selve nedsættelsen af et udvalg, udpegelsen af medlemmer, formuleringen af et kommissorie nu også bliver politiseret. Altså, et rigtig sagkyndigt udvalg får jo et temmelig bredt mandat, sådan at man kan høre, hvad sagkundskaben egentlig mener om det her, uden at man har indrammet et kommissorie så skarpt, at man nærmest allerede ved, hvad man gerne vil høre fra udvalget. Og det bekymrer os, at selve det at formulere et kommissorie, udpege et udvalg er så politisk betændt, at det kan man ikke engang sætte en tidshorisont på. Det er jo ikke engang sådan, at regeringen bare har givet udtryk for, at det kan vi ikke nå i løbet af de næste par måneder, men vi når det efter sommerferien. Vi ved jo ikke engang, om det er noget, vi når om et halvt år, om et år, om to år. Tværtimod gjorde det mig meget bekymret, da hr. Bjørn Brandenborg henviste til, hvor lang tid det tog at forhandle den sidste ændring af den nye offentlighedslov fra 2013, nemlig 7 år. Altså, er det dét tidsperspektiv, regeringen arbejder med? Jamen så er det jo en ren forhaling, fordi man i virkeligheden ikke ønsker sig ændringer. Det bekymrer os.

Men når det er sagt, ser vi selvfølgelig frem til at blive indkaldt til politiske forhandlinger, og vi håber, at vi kan være med til at sætte skub i sagen. Det er derfor, at vi har tænkt os at stemme for det her forslag, selv om vi i virkeligheden ikke mener, det er nødvendigt at nedsætte et udvalg. Vi er helt klar til forhandlinger, men hvis det er noget, der kan være med til at skabe fremdrift i den her højst betændte sag, er vi også med på det, og derfor støtter vi beslutningsforslaget.

Kl. 12:41

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Og den næste ordfører er hr. Noah Sturis fra Alternativet. Velkommen.

Kl. 12:42

(Ordfører)

Noah Sturis (ALT):

Tak for ordet, og igen tak til Dansk Folkeparti for at bringe det her vigtige emne op. Alternativet støtter selvfølgelig forslaget, for som nævnt tidligere i dag er Alternativet født ud af en længsel efter et mere demokratisk og et mere borgerinddragende system.

Da Socialdemokratiet, SF og Radikale i 2013 vendte på en tallerken og pludselig stemte for den mørklægningslov, som de før havde tordnet imod, da de selv var i opposition, udløste det en utilfredshed med regeringen, som svarede til afskaffelsen af en hel påskeferie. Det gjorde det, fordi mørklægningsloven underminerer forudsætningen for et sundt demokrati, nemlig et oplyst valg.

Det smukke ved demokrati er, at overdragelsen af magt sker fredeligt på baggrund af frie og oplyste valg; politikere står til ansvar over for befolkningen, som afgiver deres stemme ved valgurnerne. Men det kræver også, at befolkningen og Folketinget rent faktisk kan se regeringen over skulderen, og det kræver, at der kan forlanges aktindsigt, uden at minister og embedsværk har ret til at slette efter forgodtbefindende.

I dag er aktindsigten tilfældig, og vores indsigt er afhængig af anonyme whistleblowere, som også kan have mange skjulte dagsordener. Det værste er, at den demokratiske katastrofe er blevet hverdag, og at den er blevet indlejret i spillet om magten i Danmark. Det vil Alternativet i den grad lave om på.

Det er også nævnt, at det efter vores opfattelse egentlig er overflødigt med et udvalg, der skal se på offentlighedsloven. Igen kunne vi faktisk bare tage udgangspunkt i de regler, der gælder på miljøoplysningsområdet, eller tage udgangspunkt i det forslag, der kom frem tilbage i 2013. Men ethvert tiltag er positivt og fortjener opbakning, så vi støtter forslaget.

Kl. 12:43

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører er fru Pernille Vermund fra Nye Borgerlige. Velkommen.

Kl. 12:44

(Ordfører)

Pernille Vermund (NB):

Tak. Politikerne er til for folket. Mørklægning er uacceptabelt i et demokratisk samfund. Danskerne skal have indsigt i, hvad der sker.

I 2013 vedtog politikerne den gældende offentlighedslov – mørklægningsloven, som den siden hen er blevet kendt som. Den har gjort det vanskeligt og i flere tilfælde umuligt for borgere og for journalister at gå politikerne efter i sømmene. Særlig ministerbetjeningsreglen er kritisabel. Den giver politikerne mulighed for at forhindre borgerne i at få indsigt i oplysninger, som det ikke behager politikerne at dele. Derfor har Nye Borgerlige flere gange både fremsat og bakket op om forslag om at ophæve ministerbetjeningsreglen.

I et folkestyre skal folket kunne holde politikerne til ilden. Og ja, mørkelygten har været flittigt brugt, ikke mindst i sager, som har og har haft bevågenhed fra et stort flertal i befolkningen. Og det er ikke småting, ministerbetjeningsreglen og mørklægningsloven har dækket over, har forhindret journalister i at sætte spot på og har forhindret danskerne i at få svar på.

Med henvisning til offentlighedsloven er danskerne blevet nægtet aktindsigt i en sag nævnt i Berlingske med overskriften »Hellige krigere i Syrien hæver kontanthjælp i Danmark«. Ministerbetjeningsreglen blev også brugt til at mørklægge dele af sagen om Tyrkiets løsladelse af den mistænkte bag attentatforsøget på Lars Hedegaard. Finansministeriet og Skatteforvaltningen har med hjemmel i offentlighedsloven nægtet indsigt i akter med relation til skandalen om fejl i Skatteforvaltningens ejendomsvurderinger. I en enkelt aktindsigt har offentlighedsloven været brugt til at hemmeligholde hele 27 dokumenter. Og under coronakrisen har ministerbetjeningsreglen også mørklagt materiale og korrespondance på tværs af danske myndigheder, der ligger til grund for regeringsbeslutningerne. Det er bare få af en lang række af eksempler på, hvad ministerbetjeningsreglen skaber af problemer i forhold til aktindsigt for danskerne.

Åbenhed var udgangspunktet i den tidligere offentlighedslov, og sådan bør det være igen. Det ville være klædeligt i et demokratisk samfund som det danske. Siden offentlighedsloven blev ændret i 2013, har den været gennemgået af flere udvalg og undersøgelser. Bo Smith-udvalget, en undersøgelse fra Folketingets Ombudsmand, Ytringsfrihedskommissionen og senest Dybvadudvalget konkluderer alle, at åbenheden i den offentlige forvaltning er blevet mindre, og flere peger helt konkret på ministerbetjeningsreglen som synderen.

Der er med andre ord allerede nedsat udvalg og foretaget undersøgelser i en grad, så det er åbenlyst, at det ikke er undersøgelser eller dokumentation, der mangler – det er derimod politisk handling. Og her var håbet kortvarigt lysegrønt. Flere af de partier, som i sin tid stemte for ændringerne af offentlighedsloven, har siden fortrudt. Det blev derfor i sidste valgperiode vedtaget, at der skulle indkaldes til forhandlinger, og det blev der også, og vi havde et enkelt møde, måske to. Men det trak ud over flere år, og sidst i valgperioden blev det klart, at de såkaldte forhandlinger mere var en syltekrukke eller et røgslør – et røgslør, der sikrede, at magtpartierne, særlig Venstre og Socialdemokratiet, kunne fortsætte med at forhindre borgerne i at få indsigt i oplysninger, som det ikke behager partiernes ministre at dele.

Syltekrukke var da også, hvad jeg tænkte, da jeg så regeringsgrundlaget fra SVM-regeringen og kunne læse, at man nu ville nedsætte et nyt udvalg. Jeg er derfor instinktivt og måske lidt klog af skade skeptisk over for det forslag, vi behandler i dag. For forslaget fra DF handler nemlig ikke om politisk handling, men derimod om præcis det samme, som regeringen har foreslået – et udvalg. Og i Nye Borgerlige frygter vi, at det ender præcis samme sted, som det plejer at ende: Borgernes penge bliver brugt på endnu mere papirnusseri, endnu en syltekrukke.

Når det er sagt, stemmer vi for forslaget. Det gør vi, ikke mindst fordi det, når der nu er et flertal for i en eller anden udstrækning at nedsætte et udvalg, så også skal ske så tidligt som muligt. Når vi taler syltekrukke, handler det jo om, at den ikke skal stå for længe.

Åbenhed var udgangspunktet i den tidligere offentlighedslov, og sådan bør det være igen. Det ville være klædeligt i et demokratisk samfund som det danske. Tak for ordet.

Kl. 12:48

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det ordføreren for forslagsstillerne, hr. Mikkel Bjørn fra Dansk Folkeparti. Velkommen.

Kl. 12:49

(Ordfører for forslagsstillerne)

Mikkel Bjørn (DF):

Tak for det. Åbenhed og gennemsigtighed i vores offentlige sektor er det, som gør Danmark og det danske demokrati specielt og til et af verdens bedste. Offentlighedsloven er afgørende for at sikre netop dette, og af den grund skal den fungere så godt som overhovedet muligt. Vi i Dansk Folkeparti vil ikke gå på kompromis med en offentlighedslov, der ikke fungerer tilfredsstillende. Ikke nok med, at loven er en central del af den demokratiske kontrol med den offentlige sektor, men den sikrer også offentlighedens ret til at følge med i, hvordan den offentlige sektor arbejder.

Siden den nuværende offentlighedslov blev vedtaget, har Danmark ændret sig markant. Vi har været igennem en coronatid, der har strakt sig over flere år, hvor vi i den grad har manglet åbenhed og gennemsigtighed, og den dag i dag fungerer loven ikke optimalt. Vi har desværre oplevet, at de nuværende begrænsninger i adgangen til aktindsigt har gjort det svært for borgere og journalister at få adgang til relevante dokumenter og oplysninger. Der er altså en række regler i den nuværende offentlighedslov, som bliver anvendt langt oftere og betydelig mere indskrænket end forventet, og som bliver begrundelse for afslag i aktindsigt.

De sidste år, specielt efter coronakrisen, er der blevet peget på behovet for større åbenhed i de politiske beslutningsprocesser. Bo Smith-udvalget, Folketingets Ombudsmand, Ytringsfrihedskommissionen og Grønnegårdudvalget er blandt dem, der har gennemført en række undersøgelser, som alle kommer frem til samme konklusion. Der er et stort behov for se på reglerne om adgang til aktindsigt. Senest har Dybvadudvalget anbefalet en revision af offentlighedsloven, fordi de fortrolige rum, hvor politikere og embedsmænd kan undvige offentlighedens opmærksomhed, ifølge udvalget er for omfangsrige. Dybvadudvalget anbefaler, at der iværksættes en proces med henblik på ændring af offentlighedsloven, så anvendelsesområdet for ministerbetjeningsreglen og folketingspolitikerreglen begrænses. Yderligere anbefaler de, at it-systemerne i centraladministrationen indrettes, så de sikrer en effektiv journalisering og i visse omfang opbevaring af sms-beskeder. Vi i Dansk Folkeparti mener, at tiden er inde til at give offentlighedsloven et eftersyn med f.eks. Dybvadudvalgets anbefalinger.

Lad os være ærlige. Behovet for at sikre åbenhed og gennemsigtighed er kun vokset i takt med de seneste år politiske skandalesager såsom minksagen. Vi mener, at vi bør ændre ministerbetjeningsreglen, journaliseringspligten og dokumentbegrebet, og jeg vil forklare hvorfor.

For det første er formålet med ministerbetjeningsreglen at skabe et fortroligt rum for den politiske beslutningsproces, men denne regel er med til at begrænse offentlighedens ret til aktindsigt. For det andet afgør journaliseringspligtens § 15, hvornår en sags dokumenter skal gemmes. Dette gælder kun for afgørelsessager, og det vil sige, at det er op til reglerne om god forvaltningsskik at afgøre, om dokumenter, som vedrører en vigtig beslutning, skal gemmes. Et tydeligt eksempel på dette er den tidligere regerings beslutning om nedslagtning af mink. For det tredje omfatter retten til aktindsigt alle dokumenter, som vedrører den pågældende sag, og lige præcis dokumentbegrebet afgør, hvornår noget er omfattet af offentlighedsloven. Det vil altså sige, at statsministerens sms-beskeder og alle andres typisk falder uden for dokumentbegrebet i lovens nuværende form. Det er ikke godt nok, og lige præcis derfor mener vi i Dansk Folkeparti, at det om noget er vigtigt at se på offentlighedsloven med det formål at øge den åbenhed og gennemsigtighed, som vi i de sidste år har savnet.

Vi skal huske på, at vi som samfundets repræsentanter er borgernes stemmer. Derfor er det kun rimeligt, at vi sørger for at være åbne og gennemsigtige over for offentligheden. Lad os arbejde sammen for at ændre offentlighedsloven, så vi kan give borgerne bedre muligheder for at følge med i, hvad der foregår i den offentlige sektor. Tak for ordet.

Kl. 12:52

Første næstformand (Leif Lahn Jensen):

Vi siger tak til ordføreren. Der er ingen korte bemærkninger.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Retsudvalget. Hvis ingen gør indsigelse mod dette, betragter jeg det som vedtaget.

Det er vedtaget.

Det næste punkt på dagsordenen er:

3) 1. behandling af beslutningsforslag nr. B 96:

Forslag til folketingsbeslutning om at forbedre retstilstanden for mindreårige i retssager anlagt af barnets værge.

Af Karina Adsbøl (DD) m.fl.

(Fremsættelse 17.03.2023).

Kl. 12:53

Første næstformand (Leif Lahn Jensen):

Ordføreren for forslagsstillerne, fru Karina Adsbøl, vil begrunde forslaget. Velkommen, og værsgo.

Kl. 12:53

Begrundelse

(Ordfører for forslagsstillerne)

Karina Adsbøl (DD):

Tak for det, formand. Jeg skal lige sige, at jeg står her som børneordfører og ikke som retsordfører. Børn og unge under 18 år kan ikke selv anlægge en retssag ved domstolene, men i de tilfælde, hvor der rejses en retssag på vegne af en mindreårig, er det oftest barnets værger, der gør det i praksis.

Anlægger værgerne en retssag, er det barnet selv, der er part i sagen, og det er derfor ifølge lovgivningen barnet selv, der hæfter for eventuelle sagsomkostninger, hvis sagen f.eks. tabes eller hæves. Det fremgår af talepapiret fra det samråd, jeg indkaldte til tilbage i folketingsåret 2020-21, fra justitsministeren, og det mener jeg kan få store konsekvenser for barnets økonomiske fremtid. Det ønsker vi i Danmarksdemokraterne at der findes en løsning på, så børnene ikke skal ende med en regning, som de ikke har nogen mulighed for at betale.

Et eksempel på sådan en sag er sagen, som er omtalt i artiklen »Tre døtre blev fjernet efter falsk anmeldelse – nu har kommunen sendt dem stor regning« fra Nordjyske.dk den 21. februar 2023 og i beslutningsforslaget. Den omhandler en familie fra Hjørring, som har kæmpet for at få oprejsning til døtrene, efter at tre døtre var tvangsfjernet uberettiget i næsten 2 år efter en grundløs anmeldelse. Nu har familien i stedet for fået regninger fra kommunen på 165.000 kr. i alt, da de tre søskende på henholdsvis 8 år, 15 år og 18 år er blevet pålagt at betale 55.000 kr. hver på baggrund af den erstatningssag, som børnenes forældre har anlagt mod kommunen.

På den baggrund ønsker vi i Danmarksdemokraterne med det her beslutningsforslag at pålægge regeringen at fremsætte et lovforslag inden udgangen af 2023, der sikrer, at børn, som er parter i retssager, ikke risikerer at blive pålagt sagsomkostninger i en tabt eller hævet sag, for det handler om retstilstanden, også for at sikre børnenes retssikkerhed. Tak for ordet.

Kl. 12:55

Første næstformand (Leif Lahn Jensen):

Vi siger tak til ordføreren. Forhandlingen er hermed åbnet, og den første, der får ordet, er justitsministeren. Velkommen.

Kl. 12:55

Forhandling

Justitsministeren (Peter Hummelgaard):

Tak for ordet, formand, og også en meget stor tak til forslagsstillerne fra Danmarksdemokraterne. Vi skal være overordentlig forsigtige, når det handler om børns stilling i retssager. Deres retssikkerhed skal være i orden. Derfor tager regeringen også den her problemstilling alvorligt. Jeg vil begynde med at sige, at jeg sådan set er helt enig i hensigten med det forslag, vi behandler i dag. Jeg synes som udgangspunkt heller ikke, det er rimeligt, at børn skal betale sagsomkostningerne i en retssag, som deres forældre har valgt at anlægge. Det kan sætte børnene i en situation, der ikke er fair. Det problem skal vi have løst på en ordentlig og god måde for de børn, der ender i sådan en situation. Det kræver, at vi tænker os grundigt om, for vi hjælper ikke børnene, hvis vi laver forhastede regelændringer. Vi skal finde den rigtige løsning, også på længere sigt. Derfor kan regeringen ikke støtte beslutningsforslaget.

Beslutningsforslaget drejer sig om sagsomkostninger, altså et beløb, som en part i en retssag kan blive dømt til at skulle betale til den anden part, hvis man taber sagen. Børn og unge under 18 år kan ikke selv anlægge en retssag. Det er børnenes værger, altså ofte deres forældre, der skal anlægge sagen på vegne af børnene. Men det er stadig formelt set barnet selv, der er part i sagen, og det er derfor også barnet selv, der hæfter for sagsomkostningerne, hvis sagen f.eks. tabes. Der er som udgangspunkt gode grunde til, at reglerne om sagsomkostninger er, som de er. Det er jo bl.a. med til at skabe et system, hvor man ikke fører retssager uden grund, og det grundlæggende princip mener jeg er værd at fastholde. Når det er sagt, kan reglerne sætte børnene i en svær situation. Hvis forældre anlægger en retssag på deres børns vegne, som de hæver igen eller ender med at tabe, så kan børnene altså risikere at hænge på regningen.

Hvis vi for alvor vil hjælpe børnene, skal vi have løst problemstillingen på den rigtige måde. Det skal være en holdbar løsning. For det første skal det være en løsning, som tager højde for, hvorfor børn ender i den her situation. Vi skal have fat om problemets rod. Det kræver, at vi får et bedre overblik over, hvad det er for nogle sager, hvor børn kan ende med at blive pålagt at skulle betale sagsomkostninger. For det andet skal vi være sikre på, at den løsning, vi foreslår, ikke har alvorlige konsekvenser for grundpillerne i vores retssystem. Reglerne om sagsomkostninger er, som jeg nævnte før, med til at sikre, at man tænker sig om, inden man begynder at føre en retssag. For det tredje skal vi jo sikre os, at regningen ender det rigtige sted i sidste ende. Hvis ikke børnene skal hæfte, er der jo nogle andre, der skal, og det skal måske være forældrene. Vi skal have fundet ud af, hvor vi kan placere regningen, så regnestykket går op.

Justitsministeriet er ved at undersøge alle de her ting, og jeg regner med, at vi kan foreslå nogle ændringer af reglerne, som giver mening, både for børnene og for retssystemet som helhed. Når ministeriet har fundet en løsning, vil jeg fremlægge den for Folketinget. Lad mig knytte et par enkelte ord direkte til beslutningsforslaget. Som jeg læser forslaget, er idéen, at hvis forældrene ikke har råd til at betale sagsomkostningerne, skal man ikke kunne pålægge børn sagsomkostninger i retssager, og jeg er som nævnt enig i hensigten med forslaget. Men med den måde, forslaget er skruet sammen på, risikerer vi at komme til at gøre skade på de grundlæggende principper om betaling af sagsomkostninger, der gør, at man ikke går rundt og anlægger retssager uden grund. Der er nogle, der er nødt til at være ansvarlige for at have anlagt en sag, som man ender med at tabe eller hæve, altså regningen skal jo samles op et sted. Det er bl.a. det, ministeriet er ved at undersøge.

Men lad mig understrege her til sidst, at regeringen er stærkt optaget af børns vilkår. Det gælder selvfølgelig også på den måde, børn bliver behandlet på i vores retssystem. Derfor vil regeringen gerne sikre, at vi finder den bedst mulige løsning for børn i den her situation, og den løsning kender vi ikke endnu, og regeringen kan derfor ikke støtte beslutningsforslaget, men vi arbejder videre på at lave et forslag, som jeg selvfølgelig håber at forslagsstillerne vil kunne bakke op om. Tak for ordet.

Kl. 12:59

Første næstformand (Leif Lahn Jensen):

Der er en kort bemærkning til fru Karina Adsbøl. Værsgo.

Kl. 12:59

Karina Adsbøl (DD):

Jeg synes, det er ærgerligt, at regeringen ikke kan bakke op om beslutningsforslaget, for det handler jo simpelt hen om at styrke børnenes retssikkerhed. De har jo ikke selv mulighed for at anlægge en sag ved domstolene, men de hæfter alligevel for en regning, hvis der er en værge, og en værge kan vel i princippet også være en advokat, som anlægger en sag for dem for at søge oprejsning, hvis de f.eks. har været anbragt ubegrundet uden for hjemmet.

Så derfor vil jeg høre regeringen om noget. For i det samråd, som vi havde tilbage i september 2022 med den daværende justitsminister, lovede regeringen sådan set også at kigge på det her. Men hvornår er det så, der sker noget handling? For lige nu har vi faktisk en konkret sag med nogle børn, der står med en regning. Skal de betale den regning?

Kl. 13:00

Første næstformand (Leif Lahn Jensen):

Ministeren.

Kl. 13:00

Justitsministeren (Peter Hummelgaard):

Jeg kender godt til den konkrete sag, som i øvrigt også er oversendt til Folketinget, og til fortrolige omstændigheder i den, så jeg vil ikke kommentere den direkte her, men jeg vil bare igen understrege, at regeringen er fuldstændig enig i hensigten bag beslutningsforslaget. Der er naturligvis også tale om en prioriteret opgave for Justitsministeriet, og embedsmændene er i gang med at undersøge spørgsmålet nærmere, bl.a. i samarbejde med alle de relevante myndigheder. Og jeg regner med at kunne komme tilbage med en tilkendegivelse inden udgangen af året af, hvordan vi kan indrette det fremadrettet.

Kl. 13:01

Første næstformand (Leif Lahn Jensen):

Spørgeren.

Kl. 13:01

Karina Adsbøl (DD):

Men nu er det sådan, som jeg også sagde, at der jo er nogle børn, der står med en regning fra en sag, og så vil jeg høre ministeren i forhold til det: Skal en kommune opkræve sådan en regning, eller har man som kommune mulighed for at undlade at opkræve sådan en regning? Og i forhold til tidsperspektivet vil jeg høre, om jeg skal se det sådan, at det bliver i indeværende år.

Kl. 13:01

Første næstformand (Leif Lahn Jensen):

Ministeren.

Kl. 13:01

Justitsministeren (Peter Hummelgaard):

Det er jo sådan, at hvis et barn enten taber eller hæver en sag, som er anlagt mod en offentlig myndighed, så vil det jo ofte være den offentlige myndighed, der har krav på at få sagsomkostningerne betalt. Derfor er det selvfølgelig også helt naturligt at spørge, om det offentlige altid inddriver de her krav mod børn, og det er jo – for at være helt ærlig – netop en af de ting, vi skal have overblik over, før jeg kan fremsætte et løsningsforslag for Folketinget. Jeg kan dog sige, at gæld til det offentlige i mange tilfælde bliver inddrevet af Gældsstyrelsen, som jo hører under skatteministerens område – bare som baggrundsviden.

Kl. 13:02

Første næstformand (Leif Lahn Jensen):

Så er den næste fru Mette Thiesen.

Kl. 13:02

Mette Thiesen (DF):

Tusind tak. Jeg hører ministeren således, at ministeren anerkender, at det her er et problem, at der er et arbejde i gang, og at man også fra regeringens side er interesseret i at finde en løsning på det her. Det her er jo endnu en af de historier, som vi igen og igen hører om det, jeg plejer at kalde et kafkask anbringelsessystem, altså hvor man igen og igen oplever, at borgerne er oppe imod et system, som både begår fejl, grove fejl, lovbrud, og hvor der desværre simpelt hen er nogle mennesker, som bliver fanget. Det her er jo endnu en af de her sager. Kunne ministeren ikke løfte sløret lidt for, hvordan ministeren kunne forestille sig man kunne indrette det anderledes? Det virker jo helt absurd, at en familie, som uretmæssigt, uretmæssigt har fået tvangsfjernet deres børn, ender med – faktisk er det børnene, der ender med det – en regning, fordi der er en kommune, der har begået fejl, måske også lovbrud, men i hvert fald har fjernet børnene på et uretmæssigt grundlag. Hvor stiller det borgeren i den her situation?

Kl. 13:03

Anden næstformand (Jeppe Søe):

Ministeren.

Kl. 13:03

Justitsministeren (Peter Hummelgaard):

Igen, uden at kommentere på den konkrete sag, er det jo sådan i forhold til tvangsanbringelser – og det er bare vigtigt at få slået det fast, også som grundlag for debatten – at det jo ikke koster noget at indbringe Ankestyrelsens afgørelse om tvangsanbringelse uden for hjemmet for en domstol. Barnet eller forældrene får faktisk dækket udgifterne til en advokat, og de skal heller ikke betale sagsomkostninger til kommunen eller til andre. I den konkrete sag er der så truffet et efterfølgende skridt, som ligger uden for den adgang. Jeg synes, det selvfølgelig er værd også at diskutere, hvordan man kan indrette det her mere hensigtsmæssigt for børnene i fremtiden også. Men som jeg også var inde på i min indledende besvarelse, synes jeg altså også, der er nogle helt grundlæggende forhold, som vi er nødt til at få afdækket og få overblik over, før vi kan skrue den rigtige løsning sammen.

Kl. 13:04

Anden næstformand (Jeppe Søe):

Spørgeren.

Kl. 13:04

Mette Thiesen (DF):

Tak. Det er jeg også rigtig glad for at høre. I Dansk Folkeparti foreslog vi jo for ganske kort tid siden en kulegravning af anbringelsesområdet, netop fordi vi ser så mange eksempler på, at der er begået grove fejl og decideret lovbrud rundtomkring i de forskellige kommuner, og at folk simpelt hen mister deres børn på et uretmæssigt grundlag. Kunne ministeren ikke overtale sin kollega socialministeren til at stemme for det her forslag? For vi ser jo igen og igen de her rigtig, rigtig forfærdelige eksempler, og en kulegravning af hele anbringelsesområdet og systemet, der ligger i det, er meget, meget tiltrængt, vil jeg sige.

Kl. 13:05

Anden næstformand (Jeppe Søe):

Ministeren.

Kl. 13:05

Justitsministeren (Peter Hummelgaard):

Med forbehold for, at jeg selvfølgelig ikke kender den dialog, som ordføreren måtte have haft med socialministeren, vil jeg sige, at jeg har det indtryk af socialministeren, at det her også er et område, der ligger hende meget på sinde. Og regeringen vil jo selvfølgelig i sit videre arbejde, både omkring opfølgning på det her konkrete beslutningsforslag, som jeg jo har erklæret mig enig i hensigten i, og i diskussionen om anbringelsesområdet i det hele taget, tage det gode input med.

Kl. 13:05

Anden næstformand (Jeppe Søe):

Der er ikke flere korte bemærkninger. Tak til ministeren. Vi starter ordførerrækken, og den første ordfører på talerstolen er hr. Bjørn Brandenborg fra Socialdemokratiet.

Kl. 13:05

(Ordfører)

Bjørn Brandenborg (S):

Tak for ordet, formand. Med beslutningsforslaget vil forslagsstillerne pålægge regeringen at sikre, at børn ikke skal betale sagsomkostningerne i retssager, hvor en værge anlægger en retssag på barnets vegne, som efterfølgende hæves eller tabes. Det har vi som udgangspunkt, som ministeren også redegjorde for, stor forståelse for.

Det kan synes helt urimeligt, at børn skal betale sagsomkostninger i en retssag, som deres forældre har valgt at anlægge, og det kan ende med at sætte barnet i en uoverskuelig situation på både kort og lang sigt. Børn skal selvfølgelig have adgang til retssystemet for at kunne beskytte deres rettigheder. Når de er under 18 år, kan de dog ikke selv anlægge en retssag, og så er det børnenes værge og ofte deres forældre, der skal anlægges sagen på vegne af deres børn. Men det er barnet, der er part i sagen, og det er derfor også barnet selv, der hæfter for sagsomkostningerne, hvis sagen tabes. For man kommer ikke udenom, at det koster at føre en retssag, og at man som en part tager en procesrisiko, når man vælger at indbringe en sag for domstolen. Spørgsmålet er så, hvem der skal tage den risiko og oppebære omkostningerne, hvis det ikke lykkes. Det synes vi er et godt og relevant spørgsmål, når det kommer til børn, men det er også et meget kompliceret spørgsmål, hvor svaret ikke ligger lige for.

Vi mener, at vi skal have set ordentligt på problemet, inden vi kan kaste os ud i mulige løsninger, og derfor kan vi ikke støtte beslutningsforslaget, som det ligger her. Men vi synes som sagt, at det er et meget vigtigt emne, som forslagsstilleren her bringer op, og at det derfor også er godt, at justitsministeren vil undersøge de her ting nærmere og komme med forslag. Vi ser meget frem til at høre, hvad man kommer frem til. For vi skal finde en ordentlig løsning på den her komplicerede problemstilling, som kan stille børn i en meget svær situation, og som kan have en stor negativ effekt på deres fremtid. Så tak til forslagsstillerne for at fremsætte forslaget, og tak for ordet.

Kl. 13:07

Anden næstformand (Jeppe Søe):

Så er det netop forslagsstilleren, der har bedt om ordet, nemlig fru Karina Adsbøl fra Danmarksdemokraterne.

Kl. 13:07

Karina Adsbøl (DD):

Tak for det, formand. Jeg synes, det er brandærgerligt, at man i regeringer på regeringer – kan man sige – står og siger nej til gode forslag her i salen om det her, som netop handler om at styrke børns retsfølelse. For hvordan skal man ellers kunne styrke børns retsfølelse, hvis der ikke er nogen, der kan anlægge en sag på vegne af dem? Men udfordringen er netop, at regningen ender i børneværelset, og at det er i lovgivningen. Det står jo i loven, at regningen skal ende der. Og nu har vi en konkret sag, som jeg også henviser til i dag i forhold til det her beslutningsforslag, altså at den regning er endt i børneværelset.

Så hvorfor er det sådan, at Socialdemokratiet ikke kan støtte det her beslutningsforslag om netop at styrke børns retsfølelse, styrke børns retssikkerhed, da de jo netop er børn, som ikke selv kan anlægge en sag ved domstolene?

Kl. 13:08

Anden næstformand (Jeppe Søe):

Ordføreren.

Kl. 13:08

Bjørn Brandenborg (S):

Jeg synes ikke, at regeringen og heller ikke den her regering siger nej til gode forslag. Tværtimod forsøgte jeg også i min tale at udvise en meget, meget stor forståelse over for forslaget og også en meget, meget stor imødekommenhed over for forslaget, og det var i øvrigt også det, som ministeren gjorde i sin besvarelse til den selv samme spørger.

Det, der jo nok bare er udfordringen, er, at der ikke nødvendigvis findes et hurtigt eller et nemt svar på, hvordan man løser problemstillingen, fordi der er forskellige udfordringer forbundet med det, hvis man bare siger, at staten fra den ene dag til den anden betaler regningen for børnene. Derfor er der jo brug for, at vi gør det på en ordentlig måde, og at vi får lavet et ordentligt arbejde, så vi netop sørger for, at der i fremtiden ikke er nogen børn, som skal stå med regningen i børneværelset, for at bruge spørgerens egne ord.

Kl. 13:09

Anden næstformand (Jeppe Søe):

Spørgeren.

Kl. 13:09

Karina Adsbøl (DD):

Så jeg skal lige forstå ordføreren, altså at ordføreren er enig i, at den regning ikke skal ende i børneværelset? For vi ser jo faktisk lige p.t., at der er tre børn, hvor den regning er endt i børneværelset, og det er jo bare en kæmpe udfordring, og jeg synes bare, der går lang tid. Det er jo lang tid siden, at jeg blev lovet, at regeringen ville kigge på det her, og der sker ikke rigtig noget. Og nu har vi jo simpelt hen en konkret sag, hvor der er nogle børn, der bliver taberne.

Kl. 13:09

Anden næstformand (Jeppe Søe):

Ordføreren.

Kl. 13:09

Bjørn Brandenborg (S):

Jeg synes personligt, at det kan virke helt urimeligt, at der er nogle børn, der ender med at stå med en regning, når det ikke er dem selv, der har anlagt en sag. Derfor synes jeg, som jeg sagde, også, at det er et godt forslag, og at det er godt, at forslagsstilleren rejser det her i Folketinget, og forslagsstillerne skal høre en imødekommenhed fra mig i forhold til, at vi jo netop vil kigge på, hvordan vi får set på problemet, så vi også får løst det ordentligt.

Kl. 13:10

Anden næstformand (Jeppe Søe):

Dermed siger vi tak til ordføreren. Og næste ordfører på talerstolen er hr. Preben Bang Henriksen fra Venstre.

Kl. 13:10

(Ordfører)

Preben Bang Henriksen (V):

Der er kun en ting galt med det her forslag, og det er også en meget alvorlig fejl. Og det er, at det ikke er Venstre, der har fremsat det. Det er så superfint klaret af fru Karina Adsbøl og partiet at fremsætte det her forslag, for der er virkelig et problem her. Jeg er en til en enig i beskrivelsen af problemet og at det skal løses.

Børn skal ikke have et gældsbevis i 18-årsalderen. Det virker fuldstændig vanvittigt at skylde penge for et eller andet krav, de aldrig nogen sinde har hørt om, og som andre har gjort gældende på deres vegne. Og de skylder ikke bare penge, for lad os tage det konkrete beløb i den sag, der henvises til, 55.000 kr. Nu skal jeg ikke kaste mig ind i den større matematik, men jeg kan sige, at beløb, man bliver idømt at betale i retten, lige p.t.  forrentes med 10,75 pct. ifølge loven, og ved 10,75 pct. i 12-13 år kan jeg kun sige, at det er en helt uoverskuelig gæld, som det pågældende barn får i fødselsdagsgave, når vedkommende bliver 18 år.

Hvordan løser vi det så? For det skal løses, for lige at imødekomme bemærkningerne allerede nu. Ja, vi har to modstridende forhold. På den ene side står der et barn, som er fyldt 18 år, med en gæld. Nu tager jeg udgangspunkt i de 55.000 kr., og så er de da i hvert fald blivet til 200-300.000 kr. på det tidspunkt med de rentesatser, vi opererer med, og de skal skaffes ved arbejde, som der skal betales skat af, før man kan komme ud af den gæld. Det virker helt vanvittig urimeligt, at det skal være en fødselsdagsgave.

Men på den anden side står der altså også nogle mennesker, der er blevet sagsøgt. Nu er det tilfældigvis min kommune, sagen drejer sig om, men det kunne lige så godt være alle andre. Og der er udgangspunktet selvfølgelig i Danmark, at taberen skal betale sagsomkostningerne til vinderen, så vinderen nogenlunde økonomisk fri går ud af sagen, som den vinder, vedkommende jo er. Det er kun i USA, det er sådan, at det er fuldstændig ligegyldigt, og at der ikke følger sagsomkostninger med i en afgørelse. Det gør der herhjemme, for vi skal søge at kompensere vinderen. Det skal jo ikke være sådan, at en umyndig sagsøger fru Karina Adsbøl, og fru Karina Adsbøl vinder sagen, hvorefter hun står med en stor regning, fordi det er en umyndig, der har sagsøgt via sin værge. Så der er nogle problemer, og hvordan kan de løses?

Det kan jeg garantere for er en kompleks affære, lad det være sagt, ikke for ligesom at undskylde justitsministeren, men for at supplere med en forklaring. Jeg tror, man skal indhente et par responsa fra universitetet for at få et svar derpå. Hvis jeg på stående fod skulle give løsningsforslag, så ville det nok være noget i retning af, at man kombinerer fri proces med Familieretshuset. Først skal der jo søges om fri proces, og bevilges det ikke, så skal Familieretshuset i hvert fald ind og acceptere, at sagen bliver ført på den umyndiges vegne. En anden mulighed kunne måske være, at den umyndige med Familieretshusets accept transporterer kravet til værgerne, som så kører på egen regning. Så ligger pengene desværre ovre hos værgerne, men så bliver det jo dem, der anlægger sagen, der også har procesrisikoen ved det.

Jeg skal ikke kloge mig mere på det, men jeg vil sige, at det er en kompleks omgang at komme i gang med, og derfor ser jeg frem til, at Justitsministeriet kommer med en grundig undersøgelse, og den skal ikke vare længere tid, end godt er. For det her problem skal løses.

Jeg vil foreslå, at vi laver en beretning her i Folketinget, som understreger, at alle partier, forhåbentlig da, er enige i problemstillingen og også er enige i, at den skal løses så hurtigt som overhovedet muligt. Men det er teknik, der mangler, og der er ministeriet altså nødt til at skulle have tid til at tænke sig om, og det kan ikke nås inden udgangen af 2023. Så derfor kommer vi ikke til at støtte forslaget, men det er udelukkende på grund af tidsfristen.

Kl. 13:14

Anden næstformand (Jeppe Søe):

Hr. Morten Messerschmidt, Dansk Folkeparti.

Kl. 13:14

Morten Messerschmidt (DF):

Jeg tror, hr. Preben Bang Henriksen har fuldstændig ret i, at vi alle sammen ser ens på det her og derfor ønsker en løsning. Jeg kan dog alligevel ikke lade være med – når nu hr. Preben Bang Henriksen siger, at det eneste, der er galt med forslaget, er, at det ikke er Venstre, der står som forslagsstillere – at undre mig en lille smule over, at talen så slutter med en nedadvendt tommelfinger. Det virker lidt underligt, og derfor vil jeg også gerne komme hr. Preben Bang Henriksen lidt i møde. For hvis det, der er alibiet for, at Venstre ikke vil støtte det her udmærkede forslag, er ordene inden udgangen af 2023, så synes jeg bare, at Dansk Folkeparti og Venstre i fællesskab skal lave et ændringsforslag, som vi så kan stemme igennem ved andenbehandlingen. Og så vil jeg bare høre: Hvad skal der stå i stedet for de fire ord, for at hr. Preben Bang Henriksen så kan støtte det forslag, som han gerne ville være forslagsstiller på?

Kl. 13:15

Anden næstformand (Jeppe Søe):

Ordføreren.

Kl. 13:15

Preben Bang Henriksen (V):

Nu ved jeg ikke, i hvor høj grad vi skal lave ændringsforslag sammen. Jeg har jo allerede tilbudt en beretning her, og jeg kan kun sige, at jeg ikke vil forpligte Justitsministeriet til noget som helst i den her retning. Jeg vil forpligte Venstre på, at vi går ind for en ændring af de her regler, men hvornår og hvordan ministeriet skal kunne håndtere noget så komplekst som det her vil jeg ikke forpligte ministeriet i forhold til.

Kl. 13:16

Anden næstformand (Jeppe Søe):

Spørgeren.

Kl. 13:16

Morten Messerschmidt (DF):

Nu har hr. Preben Bang Henriksen dog en væsentlig del af ansvaret for, at justitsministeren er justitsminister, så jeg synes jo, at han skulle leve op til det ansvar og så sige til justitsministeren, hvad det så er for en tidsfrist, Venstre opererer med. For hvis vi er enige om, at det her er et problem, hvis vi er enige om, at børnene har en dårlig retsstilling, og at værgerne har en dårlig retsstilling og det er et generelt problem for retssystemet, så duer det jo ikke, at vi ikke har nogen tidsfrist. Altså, min erfaring med ministre, uanset om det så er fra højre eller venstre eller midten, eller hvad det er, er, at det er meget godt, at der er nogen, der holder dem i ørerne. Derfor kunne hr. Preben Bang Henriksen måske komme med angivelse af, hvornår han regner med at man kan løse det her.

Kl. 13:16

Anden næstformand (Jeppe Søe):

Ordføreren.

Kl. 13:16

Preben Bang Henriksen (V):

Jeg vil ikke stå og sætte dato på, for jeg vil sikre mig, at det bliver den rigtige løsning. Og som jeg sagde før, tror jeg, at man kan spørge mange professorer fra juridisk institut i personret om at løse det her. Og så vil de også gerne udbede sig tid til at lave noget grundigt, der ikke bagefter kan anfægtes af Folketinget. Og det skal Justitsministeriets jurister selvfølgelig også have tid til.

Kl. 13:17

Anden næstformand (Jeppe Søe):

Fru Karina Adsbøl, Danmarksdemokraterne.

Kl. 13:17

Karina Adsbøl (DD):

Tak for det. Og også tak for en god og konstruktiv tale. Men jeg undrede mig også over det med tidsfristen. Jeg er egentlig helt enig med Morten Messerschmidt i, at man jo sagtens kunne stille et ændringsforslag, hvis det var det, der var problemet, så vi fik det løst, og at det er vigtigt, at vi ligesom har en tidsfrist at arbejde ud fra, for vi ved jo godt herinde, at tingene ofte trækker ud og trækker ud. Og for at, kan man sige, skyde et rigtig godt beslutningsforslag ned henviser man altid til, at der er sat et arbejde i gang. Men hvad er det helt præcist for et arbejde, der er sat i gang? For nu har jeg jo hørt, at det arbejde er sat i gang, men hvad indeholder det i grunden, og hvornår er det sat i gang? Det kan være, at ordføreren kan oplyse mig om det.

Men ellers vil jeg sige tak for de konstruktive ord, også i forhold til det med, at der kun var én fejl her, og det var, at Venstre ikke selv havde fremsat det.

Kl. 13:18

Anden næstformand (Jeppe Søe):

Ordføreren.

Kl. 13:18

Preben Bang Henriksen (V):

Jeg kan ikke fortælle, hvor arbejdet er henne – det må man spørge justitsministeren om. Og nu brugte spørgeren udtrykket »at holde justitsministeren i ørerne« – det er ikke sådan, jeg vil sige det, men jeg vil i hvert fald presse på for, at vi får en afklaring på det.

Når man undrer sig over, at vi ikke bare kan stemme ja i dag, synes jeg, man lige skulle prøve at kigge på formuleringen. Det drejer sig om »et lovforslag, der sikrer« – jamen hvordan? Hvordan sikrer et lovforslag? Det er jo sådan set det, der er hele problematikken, og jeg tror, det er op til mange juridiske responsa at finde ud af, hvordan det er. Så det er en af grundene til, at vi ikke bare kan stemme for det her i dag. Vi ved jo ikke, hvad vi stemmer for.

Kl. 13:18

Anden næstformand (Jeppe Søe):

Spørgeren.

Kl. 13:18

Karina Adsbøl (DD):

Jo – det, Venstre så ville stemme for, er, at der skal findes en løsning på, at regningen ikke ender i børneværelset. Det er sådan set essensen i det her beslutningsforslag, altså at regningen ikke skal ende hos børnene, for det handler om deres retsfølelse, og det handler også om deres retssikkerhed. De har jo i systemet ikke nogen muligheder for at, kan man sige, kæmpe for deres ret – kæmpe, i forhold til at de er blevet forkert behandlet i det sociale system. Så det, Venstre ville stemme for her, er at regningen ikke ender hos børnene.

Kl. 13:19

Anden næstformand (Jeppe Søe):

Ordføreren.

Kl. 13:19

Preben Bang Henriksen (V):

Ja, hvis det bare var så enkelt, kunne vi sagtens stemme for, at regningen ikke skal ende hos børnene, men det virker jo lidt falsk at stemme for, hvis man ikke samtidig har brugsanvisningen klar. Og det er jo altså det, der ikke ligger klar. Men nu skal vi jo ikke tale os længere fra hinanden, end godt er. Altså, jeg vil understrege det, jeg sagde indledningsvis om intentionerne i det her forslag – vi støtter dem hundrede procent.

Kl. 13:19

Anden næstformand (Jeppe Søe):

Dermed tak til ordføreren. Næste ordfører på talerstolen er hr. Henrik Frandsen fra Moderaterne.

Kl. 13:19

(Ordfører)

Henrik Frandsen (M):

Mange tak for ordet, hr. formand. Jeg skal igen oplyse om, at jeg i den her sag deltager som vikar for vores sædvanlige retsordfører, Henrik Rejnholt Andersen. Derfor vil jeg læse den tale op, som jeg har fået udleveret:

I Moderaterne synes vi, at B 96 umiddelbart er et sympatisk beslutningsforslag – for hvem har egentlig ikke lyst til at forbedre retstilstanden for børn og unge i retssager? Beslutningsforslaget kommer jo på baggrund af de tidligere tvangsanbringelsessager, som også er nævnt i beslutningsforslaget.

Moderaterne kan dog ikke støtte forslaget, da det i dag forholder sig sådan, at forældre, der gerne vil have, at en afgørelse fra Ankestyrelsen bliver indbragt for retten, har mulighed for netop det uden store omkostninger. I sådanne sager gælder særlige retssikkerhedsgarantier. Det koster nemlig ikke noget at få en tvangsanbringelsessag indbragt for retten; man skal ikke betale retsafgift, og staten betaler for advokat til familien. Man kan heller ikke blive dømt til at betale sagsomkostninger til Ankestyrelsen, hvis man hæver eller taber sagen.

Anderledes forholder det sig, når forældrene selv lægger sag an imod f.eks. kommunen og forældrene vil have udbetalt et pengebeløb af kommunen som erstatning, fordi de mener, at børnene uberettiget har været tvangsanbragt uden for hjemmet, og at kommunen i den henseende har begået en fejl. Det vil sige, at den part, der hæver eller taber sagen, som udgangspunkt skal betale sagsomkostninger til den anden part. Det forholder sig sådan i disse sager ligesom i andre retslige sager, at man som part skal være forberedt på at betale modpartens udgifter, hvis man enten har en dårlig sag eller taber. Parten i den type sager er altid barnet, og det er jo her, hvor udfordringen ligger, selv om forældrene vælger at træffe en beslutning som værge.

Det er ikke en nem problematik eller problemstilling; det har vi også hørt fra de tidligere ordførere. Personligt mener jeg også, at der er en problemstilling her, som vi skal have adresseret og løst, for det er ikke holdbart, som det er. Derfor er der helt klart et behov for at få set på det her område.

Med de ting taget i betragtning kan Moderaterne heller ikke støtte forslaget. Tak for ordet.

Kl. 13:22

Anden næstformand (Jeppe Søe):

Fru Karina Adsbøl, Danmarksdemokraterne.

Kl. 13:22

Karina Adsbøl (DD):

Tak for det. Nu skal jeg nok være sød ved vikaren, så derfor vil jeg spørge om noget, som jeg tror ordføreren ved som tidligere borgmester. Det er: Er kommunen i forbindelse med sådan nogle sager forpligtet til at sende regningen videre og ind i børneværelset? For jeg kan forstå, at borgmesteren i den her konkrete sag også finder, at det er uheldigt og ærgerligt, at kommunen i den her sag er nødt til at sende store regninger til børn og unge, og at man vil se på, hvordan og hvorledes det skal foregå. Det kunne måske godt være, at ordføreren som tidligere borgmester ved, om man som kommune er forpligtet til at sende regningen videre til børnene, eller om man simpelt hen kan lade være med det.

Kl. 13:23

Anden næstformand (Jeppe Søe):

Ordføreren.

Kl. 13:23

Henrik Frandsen (M):

Det er faktisk et interesssant spørgsmål. Det er fuldstændig korrekt, at jeg har været borgmester i 5½ år. Jeg stod så ikke for inddrivelsesesafdelingen i Tønder Kommune dengang, så hvorvidt man har et valg, vil jeg faktisk være meget usikker på at svare sådan helt definitivt på. Men typisk – og nu snakker jeg jo bare ud fra min erfaring – er det jo sådan, at når man er kommune, skal man jo ligebehandle.Der findes noget, der hedder ligebehandlingsprincippet, og ifølge det må man ikke sidde og vurdere på, om der er nogle regninger, man gerne vil sende, og nogle regninger, man ikke vil sende. Man skal behandle alle borgere ens.

Så umiddelbart vil jeg tro, at en kommune er forpligtet til det, men jeg svarer kun ud fra min paratviden her.

Kl. 13:23

Anden næstformand (Jeppe Søe):

Spørgeren.

Kl. 13:23

Karina Adsbøl (DD):

Tak. Men hvordan vil Moderaterne sikre børnenes retsfølelse og retssikkerhed? For der er jo en stor udfordring i forhold til børns retssikkerhed og retsfølelse, ved at de kan ende med at få en regning. Nu snakker ordføreren om forældrene, men en værge kan jo være alle mulige. Det kan være forældrene, men det kan også være andre som f.eks. en plejefamilie eller en advokat. Så hvordan vil Moderaterne sikre, at børnene ikke ender med en stor regning?

Kl. 13:24

Anden næstformand (Jeppe Søe):

Ordføreren.

Kl. 13:24

Henrik Frandsen (M):

Jamen der er jeg jo nødt til at sige som vikarierende ordfører, at vi vil indgå konstruktivt i det samarbejde og i det udvalgsarbejde, som skal foregå på det område, og at vi vil se på det med øje for det menneskelige. Det er jo ikke rimeligt, at det er børn, der hænger på en regning. Jeg tror også, at de foregående ordførere har været inde på, at der er nogle ting i det her, som gør, at det er et område, der skal ses på, og det arbejde vil vi selvfølgelig gå ind i

Kl. 13:24

Anden næstformand (Jeppe Søe):

Og dermed slipper vi vikaren fri. Næste ordfører på talerstolen er hr. Steffen Larsen fra Liberal Alliance.

Kl. 13:25

(Ordfører)

Steffen Larsen (LA):

Vi behandler her i dag et forslag om at forbedre retstilstanden for mindreårige i retssager anlagt af barnets værge som foreslået af Danmarksdemokraterne. Forslaget skal sikre, at børn, som er parter i retssager, f.eks. hvor en værge anlægger retssag på barnets vegne, ikke kan blive pålagt at betale sagsomkostningerne i en tabt eller hævet sag.

Normalt siger vi, at børn ikke kan samtykke, men i det her tilfælde har vi altså indlagt i vores retssystem, at barnet skal betale sagsomkostningerne i en tabt eller hævet sag, som barnet reelt ikke selv har kunnet anlægge. Det kan ses som en grundlæggende uretfærdighed, hvor ansvaret for sagen kan placeres forkert. Det virker altså ikke rimeligt, at mindreårige skal blive pålagt at betale store sagsomkostninger, og som Preben Bang Henriksen fra Venstre nævner, at der kan trækkes store renter og renters rente på beløbet frem mod deres 18-årsfødselsdag, fordi deres forældre eller værge har anlagt sag på deres vegne. Det siger dog sig selv, at vi også skal være påpasselige med at give en automatisk fri proces til sager, der involverer børn. Der skal være en fornuftig balance i, hvordan det her problem løses.

Vi støtter forslaget og bemærker, at det jo er et beslutningsforslag, der indebærer, at vi inden udgangen af 2023 skal finde en løsning, og vi er kun nået til april måned. Der er stadig resten af året til at løse problemet, og det tror jeg godt vi kan nå, endda uden at forhaste os igennem det her. Tak.

Kl. 13:27

Anden næstformand (Jeppe Søe):

Der er ingen korte bemærkninger. Den næste ordfører er fru Mai Mercado fra Det Konservative Folkeparti.

Kl. 13:27

(Ordfører)

Mai Mercado (KF):

Først og fremmest tak til Danmarksdemokraterne for at fremsætte nærværende beslutningsforslag, hvor formålet er at sikre, at børn ikke kan blive pålagt at betale sagsomkostninger i retssager, hvor eksempelvis en værge anlægger en retssag på barnets vegne, som så ender med at blive tabt, og hvor værgen så ikke har råd til at betale sagsomkostningerne.

I Det Konservative Folkeparti tager vi godt imod det her forslag, og jeg skal være helt ærlig og sige, at jeg ikke var klar over, at det var sådan i dag, at børnene selv kunne ende med at betale en sådan regning. Gæld er vejen til meget ondt, og at pålægge tre børn fra Hjørring at betale sagens omkostninger på 55.000 kr., som det er beskrevet i det her beslutningsforslag, så de dermed alle tre stifter gæld, virker bare helt forkert. Ingen børn skal udstyres med den fremtid, at de skal afdrage en stor gæld, som voksne har pådraget sig på deres vegne.

Jeg kan være i tvivl om, hvorvidt der kan være en mindre udgift for staten, og hvor stor den i givet fald ville være. For hvem ender med at blive pålagt at betale for sagens omkostninger? Men det må i så fald blive boret ud, og antagelsen må være, at det trods alt er en mindre udgift. Jeg kan forstå, at ministeren anerkender, at det er et problem for børnene i dag, og at det skal bores ud, og at også tidligere ministre har varslet det samme. Men lad os bare være enige om her, at det her er en problemstilling, som rammer børn, der er anbragt, børn, som ikke selv har en familie, som tager vare på dem. Så lad os også sikre og sørge for, at der bliver fundet løsninger for dem. De står i forvejen i en vanskelig situation og har sværere livsbetingelser end mange andre af deres jævnaldrende.

Jeg kommer sådan til at tænke på en sag, fra dengang jeg selv var minister, hvor det var sådan, at hvis man var anbragt som barn og havde et fritidsjob, så skulle man søreme aflevere hele den indtægt, man fik fra det her fritidsjob, for at betale for sin egen anbringelse. Og jeg kan se, at ordføreren også nikker. Det virker helt forkert, for der er da ikke noget sundere end at have et fritidsjob og det at lære om værdien af penge. Det fik vi heldigvis med lige præcis fru Karina Adsbøls beslutningsforslag dengang sat en proces i gang for. Vi fik overkommet den problemstilling i fællesskab, og når jeg lige tager den op i dag, er det egentlig bare for at rette en tak til fru Karina Adsbøl for både det arbejde dengang og også det arbejde her i dag, og jeg håber, at det her har samme udkomme, nemlig at vi i fællesskab får fundet en løsning, særlig for de børn, der er anbragt.

Så endnu en gang tusind tak for beslutningsforslaget. Vi kan i den grad stemme for det.

Kl. 13:30

Anden næstformand (Jeppe Søe):

Tak til ordføreren. Den næste ordfører er hr. Peder Hvelplund fra Enhedslisten.

Kl. 13:30

(Ordfører)

Peder Hvelplund (EL):

Tak for det, formand, og også stor tak til fru Karina Adsbøl og Danmarksdemokraterne for at fremsætte det her beslutningsforslag. Det peger jo på en problemstilling, som er fuldstændig urimelig, og netop på spørgsmålet om, hvordan vi forbedrer retstilstanden for mindreårige i retssager anlagt af barnets værge. Jeg tror, at den sag her fra Hjørring, altså den konkrete sag, har gjort det tydeligt for os alle sammen, at der er tale om en temmelig stor uhensigtsmæssighed i lovgivningen, for det skal naturligvis ikke være sådan, at børnene skal lastes eller betale omkostninger på baggrund af beslutninger, der er truffet af deres værger. Derfor er det også helt afgørende, at vi får set på den her problemstilling.

Enhedslisten kommer til at bakke op om beslutningsforslaget, som det ligger her. Jeg vil også sige, at jeg er lidt uforstående, i forhold til hvis det ikke skulle kunne lade sig gøre at finde en løsning inden udgangen af det her år. Jeg er med på, at der kan være komplicerede juridiske spørgsmål, der skal afklares i forhold til det, og jeg anerkender selvfølgelig også hensynet til, at der er to hensyn, altså dels at regningen ikke skal havne i børneværelset, dels at det heller ikke er den, der vinder sagen, der skal betale sagsomkostningerne. Men jeg mener dog, det bør være en problemstilling, der er til at løse. Hr. Preben Bang Henriksen skitserede et par mulige løsninger. Det er muligt, det er der, det skal ende. Når vi ser på konsekvenserne af den her problemstilling, og hvad det har af konkret betydning for børn under 18 år, så kræver det jo i hvert fald også, at vi kan reagere hurtigt.

Jeg synes også, det er vigtigt, vi får det afklaret netop for at sige, at den her problemstilling har rod herinde. Det skal ses i forhold til den lovgivning, vi har lavet, for det er jo også en urimelig situation at sætte, i det her tilfælde en kommune i, men i andre tilfælde værger, i forhold til om det her er et spørgsmål om, om man kan eftergive gælden. Altså, det bør jo ikke gøres til et spørgsmål, der skal gøres til genstand for konflikt mellem to parter i en retssag. Der bør vi selvfølgelig herindefra sikre, at der er en klar lovgivning på området.

Så fuld opbakning til beslutningsforslaget om, at vi får afklaret det her, at vi får en juridisk løsning, så regningen ikke skal placeres i børneværelset. Og så skulle jeg hilse fra SF og sige, at det også er deres tilgang, altså at de bakker op omkring det her beslutningsforslag.

Kl. 13:33

Anden næstformand (Jeppe Søe):

Dermed tak til hr. Peder Hvelplund. Næste taler er fru Zenia Stampe, Radikale Venstre.

Kl. 13:33

(Ordfører)

Zenia Stampe (RV):

Jeg vil gerne starte med en indrømmelse. Da jeg skulle forberede den her sag, kom den som den sidste i en række fra Dansk Folkeparti, og nu var vi faktisk meget positive over for det forslag, der kom om offentlighedsloven, men så kom det her – undskyld, det er ikke fra Dansk Folkeparti, men Danmarksdemokraterne – og jeg tænkte, at det er vi sikkert imod. Det kom lige efter nogle forslag om strafskærpelser, så min mavefornemmelse sagde, at der sikkert var et eller noget ved det, og derfor er det jo bare så vigtigt, at man læser alle forslag grundigt igennem. Ofte kan man jo blive overrasket over, hvor enige man kan være på tværs af partier, og hvor taknemlig man også kan være over, at der sidder ildsjæle i andre partier, især når man som vi er en ret decimeret folketingsgruppe, som fru Karina Adsbøl og kender et område så godt og kan få øje på sådan nogle her sager og sådan nogle her områder. Jeg vil sige en stor tak og udtrykke min taknemlighed for det.

Jeg var meget rystet, da jeg fik læst ordentligt ned i forslaget, over, at det her eksisterer i Danmark, og det kan vi selvfølgelig kun bakke op om at se på at få ændret. Jeg kan godt se, at der er nogle dilemmaer, og det er der flere, der har nævnt, og jeg ville også have svært ved at svare på alle spørgsmål. Omvendt er det jo så presserende en sag og så urimeligt over for de børn, der bliver ramt, at det jo er noget, der skal fikses nu. Det er jo ikke noget, der skal gå for meget i udvalg. Samtidig kan jeg så ikke lade være med også at koble det til det retshjælpsudvalg, som den tidligere justitsminister havde nedsat, og som den nuværende justitsminister desværre har sat på pause, for det jo klart, at det her er et meget akut, synes jeg, og presserende spørgsmål, som jeg synes vi skal gøre alt hvad vi kan for at få løst hurtigst muligt, uden nødvendigvis at tage alt andet relateret med, men det taler jo alligevel ind i et lidt bredere område om retshjælp generelt og måske især også retssikkerhed på socialområdet.

Men jeg synes ikke, at det skal være en undskyldning for ikke at løse det her problem, som jo er meget konkret, og som jeg tænker man relativt hurtigt burde kunne finde en løsning på. Derfor bakker vi op om forslaget. Vi kunne sådan set også godt være med på en beretning, men det er nok lidt mere forpligtende med en afstemning om det her beslutningsforslag.

Men det kan vi kun bakke op om, og igen vil jeg bare udtrykke min store tak og respekt for fru Karina Adsbøl, som har ført den her sag frem, og det er jo ikke den eneste sag, som fru Karina Adsbøl har fået øje på på det her område. Så jeg vil bare sige, at jeg har kæmpestor respekt for det, og sige tak for det. Sådan er det danske folkestyre også: Nogle gange hjælper vi hinanden på tværs af partier, og tak for det.

Kl. 13:36

Anden næstformand (Jeppe Søe):

Tak til fru Zenia Stampe. Næste taler er fru Mette Thiesen, Dansk Folkeparti.

Kl. 13:36

(Ordfører)

Mette Thiesen (DF):

Tusind tak. Så stiller jeg mig i køen af ordførere, som siger tak for det her beslutningsforslag. Jeg blev også bekendt med sagen og overvejede det faktisk også, men så kunne jeg se, at fru Karina Adsbøl havde været rigtig hurtig, så tak for det. Det her er jo en af de sager, hvor man sidder og tager sig til hovedet og tænker: Hvordan kan det dog være, at det her overhovedet kan ske? Selvfølgelig skal det ikke være sådan, at man, når man fylder 18 år, får en regning i gave, fordi ens forældre eksempelvis har anlagt en retssag, og i øvrigt i det her tilfælde fordi de ulykkeligvis har mistet deres børn på et uretmæssigt grundlag. Det er sådan set også noget af det, der ligger til grund for mit tidligere spørgsmål til ministeren på området, for vi har altså et system i dag, som man kan sætte meget, meget store spørgsmålstegn ved om virker. Vi har et system på anbringelsesområdet i dag, som stiller forældre til børn med vanskeligheder generelt rigtig dårligt, og vi har set talrige eksempler på, at forældre har mistet deres børn på et uretmæssigt grundlag. Så det her taler ind i en større politik, som vi også er nogle partier der er meget, meget opmærksomme på.

Jeg er rigtig glad for, at der i hvert fald er en lille smule positiv stemning fra regeringens side for det her forslag. Jeg må ærligt indrømme, at jeg simpelt hen heller ikke kan forstå, at man ikke mener, at man kan nå det her inden udgangen af 2023, for selvfølgelig kan man det, hvis det bliver en politisk prioritet. I Dansk Folkeparti kommer vi i hvert fald til at støtte forslaget. Jeg vil også opfordre til, at det bliver sat til afstemning, sådan at alle vi, der faktisk vil det her og gerne vil det hurtigere end en lang proces på flere år, som det bliver lagt op til fra regeringens side, får mulighed for at stemme for det. For selvfølgelig skal det ikke være sådan, at børn i Danmark ender med at få en stor gæld i 18-årsfødselsdagsgave, og slet ikke når der så ovenikøbet ligger så tragisk et grundlag bag, hvor det jo er et system, der fejler. Så det her er en ægte kafkask historie, hvor man først kæmper imod et system i forhold til anbringelse og bagefter kæmper imod et system, fordi man ender med en regning, fordi man forsøger at få en eller anden form for erstatning, fordi man har været udsat for det her justitsmord. Så i Dansk Folkeparti støtter vi forslaget. Tak for det.

Kl. 13:38

Anden næstformand (Jeppe Søe):

Tak til ordføreren. Næste ordfører er fru Pernille Vermund fra Nye Borgerlige.

Kl. 13:38

(Ordfører)

Pernille Vermund (NB):

Tak for det, tak til Danmarksdemokraterne og ikke mindst fru Karina Adsbøl for at have fremsat forslaget, som vi behandler her i dag. Jeg kan ikke være med at tænke på, når vi behandler et forslag som det her, hvor debatten jo peger i retning af, at alle er enige, at de partier, der så stemmer imod eller siger, lad os lande det i en beretning, argumenterer ud fra noget med, at vi ikke kan nå det, og at der også er nogle andre hensyn, og hvad nu hvis. Fair nok, at man siger, at vi ikke har ressourcer til i en regering, som er en flertalsregering, hvor alle partierne øjensynlig er enige, på mere end et halvt år at fremsætte forslag inden for et så detaljeret og meget lille område. Det vidner måske lidt om, at selv om man har dannet en flertalsregering, er man alligevel så ikke så handlekraftig, at det gør noget. Eller også er det et spørgsmål om prioritering, hvad det jo ofte er. Men fair nok, hvis det er sådan, det er.

Jeg synes jo også, at det undervejs i debatten er kommet til at fremstå, som om der er dele af det her beslutningsforslag, som jeg i hvert fald ikke kan læse i teksten til beslutningsforslaget. Der står ikke nogen steder, hvem der så skal betale regningen, og der står heller ikke nogen steder, at det skal være den ene eller den anden løsning. Der står bare, at forslagsstillerne ønsker, at Folketinget pålægger regeringen inden udgangen af 2023 – og vi er altså stadig væk i april måned, og vi har også en flertalsregering, og alle partier er enige – at sikre, at børn ikke kan blive pålagt at betale sagsomkostningerne i retssager, hvor f.eks. en værge anlægger en retssag på barnets vegne, men ender med at tabe eller hæve sagen, og hvor værgen ikke har råd til at betale sagsomkostningerne. Altså, det eneste, man beder om, er at sørge for, at det ikke er barnet, der sidder med regningen. Det er det eneste, man beder om. Og igen, man beder en regering om noget, hvor alle tre partier er enige, i hvert fald efter hvad vi kan høre i Folketingssalen, og hvor det er så specifikt et område, at det burde være ret let at håndtere, og vi har mere end et halvt år at løse det på. Det forstår jeg simpelt hen ikke, jeg forstår det simpelt hen ikke.

Jeg er selvfølgelig glad for, at der er villighed og opbakning fra regeringens side, på trods af at man så stemmer imod eller siger: Lad os lande det i en beretning. Det kan godt være, at det bare er sådan, politik er, nemlig at man som regering meget sjældent stemmer for beslutningsforslag, men jeg forstår det ikke. Og det her er jo så enormt konkret. Næste gang der er en tilsvarende sag, kan man igen stå der, hvis ikke man har fået det løst, og sige, at det også er synd for de børn, og så kan man jo håbe, at der er nogen, der samler penge sammen og får hjulpet de børn, som bliver sat i kniben. Men jeg forstår det ikke, og jeg håber, at der på et eller andet tidspunkt er nogle af de ansvarlige fra regeringspartierne, der vil forklare, hvad årsagen er til, at noget, der er så specifikt, som man i forvejen har flertal for, og hvor man har over et halvt år, ikke kan nås. Svar udbedes!

Kl. 13:42

Anden næstformand (Jeppe Søe):

Hvis ordføreren bliver, er det muligt, at der kommer et. I hvert fald har hr. Preben Bang Henriksen fra Venstre bedt om ordet.

Kl. 13:42

Preben Bang Henriksen (V):

Fru Pernille Vermund kom fuldstændig korrekt ind på det centrale i problemstillingen: Hvem skal så betale omkostningerne? Nu hørte jeg lige, at det var meget nemt for Folketinget at stemme for, at der skulle være en løsning, sådan at børnene slap gratis. Det var det, det hele gik ud på, men har det værdi at lave sådan en halv løsning, hvis vi ikke fortæller, hvordan resten af problematikken skal løses? Så har fru Pernille Vermund en idé om, hvem der så skal betale omkostningerne? Hvis man forestiller sig, at fru Pernille Vermund selv blev sagsøgt af et barn, synes fru Pernille Vermund så, det var rimeligt selv at stå med omkostningerne? Tak.

Kl. 13:42

Anden næstformand (Jeppe Søe):

Ordføreren.

Kl. 13:42

Pernille Vermund (NB):

Nej, det ville jeg ikke synes, men min anke og min kritik går på, at når man sidder i en flertalsregering og man er enig om, at det ikke er børnene, der skal betale regningen, så er der vel ret beset tre andre muligheder: Enten er det det offentlige, eller også er det værgen, som anlægger sagen, eller også er det den, man sagsøger – i den her situation så kommunen – der skal betale regningen. Det er vel de tre, der er mulige parter.

Ordføreren var selv inde på, at det kunne være, at det var rimeligt, at man sagde, at hvis en værge på vegne af barnet rejser en sag og enten taber den eller frafalder den, jamen så påhviler det økonomiske ansvar værgen. Det er jo en mulighed. De ting burde man jo kunne undersøge. Det er tre reelle muligheder, der er for, hvor man skal placere regningen. Det burde man da kunne nå at undersøge inden udgangen af 2023. Vi er altså kun i april måned.

Kl. 13:43

Anden næstformand (Jeppe Søe):

Spørgeren.

Kl. 13:43

Preben Bang Henriksen (V):

Jeg tror såmænd heller ikke, at det er noget problem at undersøge det, men hvad mener fru Pernille Vermund skal være resultatet af det? Det er sådan set det, jeg er interesseret i.

Kl. 13:43

Anden næstformand (Jeppe Søe):

Ordføreren.

Kl. 13:43

Pernille Vermund (NB):

I den her sag er det for mig at se helt åbenlyst. Altså, stod det til mig, havde vi skillinget sammen nu. Det kan vi selvfølgelig ikke, og det kan man ikke gøre i alle sager, men jeg tror faktisk, der vil være opbakning til blandt danskerne, at hvis man har sager som denne her, hvor det er helt åbenlyst, at det er en sag mod det offentlige, hvor det offentlige, eventuelt i strid med loven, men i hvert fald har handlet forkert, så må det også være det offentlige og her kommunen, der betaler det. Alternativt må man indføre en eller anden form for – ja, nu er der jo fri proces, og det har familien så her ikke fået – kompensation, som man betaler gennem staten, fordi det her jo er en kommune, som er den sagsøgte.

Kl. 13:44

Anden næstformand (Jeppe Søe):

Tak til ordføreren. Næste ordfører er fra forslagsstillerne. Fru Karina Adsbøl fra Danmarksdemokraterne.

Kl. 13:44

(Ordfører for forslagsstillerne)

Karina Adsbøl (DD):

Tak for det, formand. Og tusind, tusind tak til alle de ordførere fra oppositionen, som har været oppe at bakke op med rosende ord til det her beslutningsforslag. Det varmer virkelig mit hjerte. Tak for debatten, og tak for den store støtte.

I den her konkrete sag, som vi har debatteret i dag, har jeg jo fundet det meget ulykkeligt, at hele den her sag er startet med en anonym underretning og ender med en tvangsanbringelse, senere en hjemgivelse af børnene, og så søger man oprejsning som værger på børnenes vegne, og så ender regningen i børneværelset. Jeg synes, at der er en generel retssikkerhedsudfordring for børn i sager som disse, og jeg synes, at det er vores opgave at sikre retstilstanden for mindreårige børn. Derfor har vi også læst de her artikler, også fra kommunen, om, at det er en problemstilling. De her pigers værger har søgt om kompensation for næsten 2 års anbringelse uden for hjemmet, som det i sidste ende viste sig der ikke var grundlag for. Men da man så ikke kan få fri proces til at føre retssagen til ende, og forsikringen heller ikke dækker det resterende, ja, så ender det, som det gør. Og det synes jeg simpelt hen er tragisk. Så derfor håber jeg, at vi i fællesskab kan finde en løsning. Justitsministeren har jo også udtalt i et svar, der tidligere er givet:

»Jeg er derfor enig med min forgænger i, at det er relevant at diskutere børnenes position i en sådan situation, og Justitsministeriet er ved at undersøge, om det i en sådan situation skal være børnene, der dømmes til at betale sagsomkostningerne.«

Derfor appellerer jeg også bare til, at regeringen også gerne vil handle lidt hurtigt på det her område, for det her er så et eksempel på en sag – der kan være andre sager – der jo i hvert fald viser, at vi har en lovgivning i dag, som sender regningen direkte ind i børneværelset. Det er også det, justitsministeren sagde på det samråd. Der sagde den tidligere justitsminister, altså justitsministerens forgænger, at anlægger værgerne en retssag, er det barnet selv, der er part i sagen, og det er derfor ifølge den lov, der er vedtaget – der er vedtaget – altså barnet selv, der hæfter for sagsomkostninger, hvis sagen f.eks. tabes eller, ja, hæves. Og det er jo der, hele udfordringen ligger. For hvordan skal man sikre børns retssikkerhed? Hvordan skal man sikre, at børn får oprejsning, også i forhold til sådan en sag her, hvis de selv ender med regningen?

Så der er simpelt hen noget grundlæggende uretfærdigt i den lovgivning, der er i dag. Men jeg vil gerne takke alle ordførerne fra oppositionen. Det har virkelig været dejligt som ordfører at mærke den opbakning. Og så ville jeg bare ønske som ordfører, at når man kæmper for et område – I kender det alle sammen herinde i Folketingssalen – ville regeringen, frem for at der altid er ting, som skubbes til side, en gang imellem sige: Det her er rigtig godt; det vil vi gerne stemme for; det støtter vi; vi finder en løsning.

Så tak for debatten i dag. Jeg ser frem til, at vi kan lande en beretning – det tror jeg er det, vi kommer til at gå efter, da regeringen jo er en flertalsregering. Det vil sige, at hvis jeg sætter det her til afstemning, selv om vi har stor opbakning fra hele oppositionen, vil det jo falde på den bekostning, og det synes jeg ikke jeg vil risikere. Så jeg tror, jeg vil arbejde videre med en beretning i udvalget. Så tak for ordet, og tak for debatten.

Kl. 13:49

Anden næstformand (Jeppe Søe):

Selv tak til ordføreren.

Der er ikke flere, der har bedt om ordet, og forhandlingen er sluttet.

Jeg foreslår, at forslaget henvises til Retsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

4) 1. behandling af beslutningsforslag nr. B 73:

Forslag til folketingsbeslutning om skærpet straf for forsætligt drab på flere personer og gravide.

Af Peter Kofod (DF) m.fl.

(Fremsættelse 15.03.2023).

Kl. 13:49

Anden næstformand (Jeppe Søe):

Ordføreren for forslagsstillerne, hr. Morten Messerschmidt, vil begrunde forslaget. Værsgo.

Kl. 13:49

Begrundelse

(Ordfører for forslagsstillerne)

Morten Messerschmidt (DF):

Tak, formand. Den 15. november 2019 blev min lillesøster slået ihjel af sin kæreste, som kort tid efter kørte i sin bil for også at slå sin ekskæreste ihjel. Han begik således på kort tid to overlagte og forsætlige manddrab på to fuldstændig forsvarsløse piger.

Det står for sig. Derefter åbnede der sig et juridisk mareridt, hvor familien sad fængslet tilbage i retslokalet uden nogen egentlig retsstilling og med ængstelse kunne se på, hvordan retssystemet udfoldede sig. Ved byretsdommen i Næstved valgte man at idømme gerningsmanden en tidsbegrænset fængselsstraf på 16 års fængsel, det vil sige med mulig prøveløsladelse efter omkring 10 år. Det betragter vi i min familie og også i mit parti, Dansk Folkeparti, som fuldstændig utilstedeligt. Heldigvis ankede anklagemyndigheden, og landsretten traf den afgørelse, som i min optik helt åbenlyst var den rigtige afgørelse, altså at der selvfølgelig i den situation med to manddrab skal gives livstidsfængsel.

Desværre er det her ikke et enkeltstående tilfælde, og derfor vil vi i Dansk Folkeparti godt ændre den praksis, sådan at begår man flere mord, herunder mord på en gravid kvinde og foranlediger dermed også fosterets død, så kan der selvfølgelig aldrig – aldrig – gives andet end livstidsfængsel, og i øvrigt skal livstid være livstid. Tak, formand.

Kl. 13:51

Anden næstformand (Jeppe Søe):

Tak for begrundelsen. Forhandlingen er nu åbnet, og den første, der får ordet, er justitsministeren.

Kl. 13:52

Forhandling

Justitsministeren (Peter Hummelgaard):

Jeg vil starte med endnu en gang – også jævnfør den begrundelse, som hr. Morten Messerschmidt indleder debatten med – at udtrykke den allerstørste sympati og medfølelse for den situation, både hr. Morten Messerschmidt og hele familien har været i siden den forfærdelige forbrydelse. Det er også noget, jeg har sagt til ordføreren før, men han skal bare vide, at det gør et kæmpestort indtryk, både når han deler sin historie, men jo også at høre den type historier i særdeleshed.

Derfor vil jeg også komme med en tak til Dansk Folkeparti for at fremsætte det her beslutningsforslag. Lad mig bare starte med at sige, at jeg er fuldstændig enig med Dansk Folkeparti i, at der skal være mulighed for at idømme meget, meget strenge straffe i drabssager, også fængsel på livstid. Drab er den ultimative forbrydelse, som har voldsomme konsekvenser, selvsagt for offeret, men også for de efterladte. Det gælder selvfølgelig ikke mindst i sager, hvor der er tale om flere ofre eller et offer, der er gravid, altså de sager, som beslutningsforslaget omhandler.

Med beslutningsforslaget foreslår Dansk Folkeparti, at straffen for forsætligt drab på to eller flere personer skærpes til fængsel på livstid. Det samme skal ske i sager, hvor drabsofferet var synligt gravid, eller hvor gerningsmanden havde kendskab til, at offeret var gravid, og hvor det ufødte foster ikke overlever.

Strafferammen for drab er fængsel mellem 5 år og livstid. Der skal ved straffens fastsættelse lægges vægt på overtrædelsens grovhed, herunder den skade, fare og krænkelse, der er forbundet med overtrædelsen. Det er derfor allerede i dag en skærpende omstændighed, hvis et drabsoffer er synligt gravid. Der skal desuden udmåles en fælles skærpet straf, hvis der er begået flere strafbare handlinger, f.eks. flere drab.

Der er således allerede i dag mulighed for at idømme lovens strengeste straf, altså fængsel på livstid, ved drab på flere personer eller på en person, som er synligt gravid. Det kan i princippet betyde livslang afsoning. Hvis der ikke foreligger formildende eller skærpende omstændigheder i en sag om drab på en person, vil der efter fast retspraksis blive idømt en fængselsstraf på 12 år. Straffen på de 12 års fængsel er en straf i den høje ende; der kan som udgangspunkt ikke udmåles tidsbestemt fængselsstraf på mere end 16 års fængsel.

Retspraksis viser, at der almindeligvis idømmes en straf på 16 års fængsel for drab på to eller flere personer, men der er også en række sager, hvor den tiltalte er idømt livstid. Derfor synes jeg heller ikke, at der er grundlag for at gøre det til et fast udgangspunkt, at drab på flere personer og synligt gravide skal medføre fængsel på livstid. Så på den baggrund kan regeringen ikke støtte beslutningsforslaget, om end vi meget gerne drøfter videre om, hvad strafferammerne skal være, for det skal ikke ses som udtryk for, at regeringen generelt er imod strafskærpelser for alvorlig personfarlig kriminalitet.

Som det fremgår af regeringsgrundlaget, vil regeringen gennemføre en strafreform, hvor der sættes hårdere og mere konsekvent ind over for bl.a. alvorlig personfarlig kriminalitet, og regeringen vil som en del af strafreformen investere i en styrkelse af straffesagskæden, så vi skaber forudsætningerne for at kunne føre den retspolitik, vi rent faktisk også mener er rigtig. Her vil alvorlig personfarlig kriminalitet være et af de områder, hvor vi skal sikre, at straffen står mål med forbrydelsens grovhed.

I første omgang ser jeg frem til at modtage betænkningen fra det udvalg, der på nuværende tidspunkt er ved at afdække forholdet mellem strafniveauer og strafferammer. Betænkningen vil give et solidt grundlag for en politisk drøftelse af strafniveauerne. Tak for ordet.

Kl. 13:56

Anden næstformand (Jeppe Søe):

Der er en enkelt kort bemærkning. Hr. Morten Messerschmidt, Dansk Folkeparti.

Kl. 13:56

Morten Messerschmidt (DF):

Hvad er det for nogle formildende omstændigheder, justitsministeren tænker på, som skulle godtgøre, at man ikke skal have livstidsstraf, hvis man dræber to mennesker? Altså, hvad er det, ministeren overhovedet har i sine tanker der kan være formildende under de omstændigheder? Jeg forstår det simpelt hen ikke. En ting er, at man i kådhed eller på anden måde kan slå ét menneske ihjel, men at man kan slå to mennesker ihjel og så alligevel få en tidsbegrænset straf i Danmark, betragter jeg som en fuldstændig hån, især mod offeret, men også mod de efterladte og retsbevidstheden. Så hvad er det for nogle formildende omstændigheder, justitsministeren tænker på?

Kl. 13:56

Anden næstformand (Jeppe Søe):

Ministeren.

Kl. 13:56

Justitsministeren (Peter Hummelgaard):

Jeg gør mig ikke på forhånd nogen tanker om, at der skal være nogle bestemte typer af formildende omstændigheder, for jeg deler sådan set både hr. Morten Messerschmidts indignation over det og ønske om retfærdighed i den mest udstrakte grad. Det er jo også derfor, at vi netop har nedsat et udvalg til at se på både strafferammer og strafudmåling, og det er selvfølgelig en betænkning, som regeringen agter at følge op på.

Kl. 13:57

Anden næstformand (Jeppe Søe):

Spørgeren.

Kl. 13:57

Morten Messerschmidt (DF):

Men har justitsministeren ikke selv en holdning? Altså, har justitsministeren måske mødtes med nogle af de ofre, der sidder tilbage efter nogle af de her drab? For så tror jeg egentlig, at han selv ville blive påvirket og ikke behøve at sidde og læse lange betænkninger. Det her handler jo om noget helt elementært. Det handler om retssikkerhed, retfærdighed og rimelighed, og jeg kan slet ikke forstå, hvad det er for nogle hensyn blandt de strafformildende omstændigheder i straffeloven, der skal tilgodese en voldsforbryder, som slår to mennesker eller derover ihjel. Jeg forstår det simpelt hen ikke.

Kl. 13:57

Anden næstformand (Jeppe Søe):

Ministeren.

Kl. 13:57

Justitsministeren (Peter Hummelgaard):

Jeg har fuldstændig respekt for det synspunkt, og jeg har også tidligere mødtes med efterladte efter bl.a. drabsofre, og det er rigtigt, at det gør et stort, stort indtryk på. Det er jp også derfor, at regeringen har det som en klar målsætning, at vi gerne vil skærpe straffene for grov personfarlig kriminalitet.

Kl. 13:58

Anden næstformand (Jeppe Søe):

Tak til ministeren. Så er det første ordfører i ordførerrækken, og det er hr. Bjørn Brandenborg fra Socialdemokratiet.

Kl. 13:58

(Ordfører)

Bjørn Brandenborg (S):

Tak for det. Beslutningsforslaget lægger op til, at straffen for forsætligt drab på en eller to personer sættes op til fængsel på livstid, og forslaget nævner specifikt, at det samme skal gælde, hvis et drabsoffer var synligt gravid eller gerningsmanden havde kendskab til graviditeten, hvis det viser sig, at det ufødte foster ikke skulle overleve.

Drab er en af de absolut mest alvorlige forbrydelser, vi har, og derfor skal vi også reservere nogle af de tungeste sanktioner, vi har i kataloget, til de gerningspersoner, som slår et andet menneske ihjel. Det er vigtigt, at straffen afspejler alvoren af forbrydelsen, og derfor er vi også enige med forslagsstillerne så langt, at domstolene skal have mulighed for at idømme de strengeste straffe for de alvorligste forbrydelser.

Som justitsministeren allerede har været inde på i dag, er der mulighed for at idømme livstidsstraf i de konkrete tilfælde, som beslutningsforslaget nævner, og ministeren har også redegjort for retspraksis på området – en praksis, som viser, at domstole idømmer høje straffe for de her forbrydelser, og at retssystemet skal have og kan have den nødvendige fleksibilitet til at fastsætte straffe, der er passende for den konkrete sag.

Så vi kan ikke støtte forslaget, som vil gøre det til en fast regel, at drab på flere personer eller synligt gravide altid skal medføre en livstidsstraf, men som sagt har vi forståelse for forslagsstillernes intention, og vi er på ingen måde afvisende over for strafskærpelser for personfarlig kriminalitet, tværtimod. Derfor er det godt, at ministeren også nævner, at det fremgår af regeringsgrundlaget, at regeringen vil arbejde for en strafreform, hvor der bliver sat hårdt ind over for alvorlig personfarlig kriminalitet. Det arbejde ser vi frem til. Tak for ordet.

Kl. 14:00

Anden næstformand (Jeppe Søe):

Hr. Morten Messerschmidt, Dansk Folkeparti.

Kl. 14:00

Morten Messerschmidt (DF):

Bare for at det her ikke kun kommer til at handle om strafhensynet, vil jeg sige, at det jo i vidt omfang også handler om de efterladte. Hvis der f.eks. er tale om partnerdrab, vil de efterladte jo ofte sidde tilbage med børn, altså børnenes børn, den dræbtes børn, dvs. børnebørn. Der er det af enormt stor betydning, hvornår morderen kommer ud af fængslet igen. Får man en 16 års tidsbegrænset fængselsstraf, kan man jo søge om prøveløsladelse efter to tredjedele afsonet fængselstid, dvs. efter 10 år. Får man en livstidsstraf, kan man tidligst søge om prøveløsladelse efter minimum 12 års afsoning, og det betyder jo ganske meget. Hvis man forestiller sig, at børnene måske er en 2-3 år, da den ene, mor eller far, bliver slået ihjel og den anden så ryger i fængsel, betyder det jo enormt meget, om de børn er 13-14 år, eller om de er 15-16 år, når morderen kommer fri igen. Så kan hr. Bjørn Brandenborg godt forstå, at det er et hensyn, der er væsentligt, og at vi derfor har brug for, når folk begår flere drab, at man selvfølgelig idømmer dem livstid?

Kl. 14:01

Anden næstformand (Jeppe Søe):

Ordfører.

Kl. 14:01

Bjørn Brandenborg (S):

Det er jeg meget, meget enig i at der også er nødt til at være et hensyn til. Det var også det, jeg forsøgte at redegøre for i min tale. Men det er også derfor, der netop er og skal være mulighed for at idømme den allerstrengeste straf til nogen, der begår de her forbrydelser, og heldigvis er det også noget, som vi jo ser at vores domstole gør. Så ja, det er jeg enig i at der selvfølgelig skal være mulighed for.

Kl. 14:01

Anden næstformand (Jeppe Søe):

Spørgeren.

Kl. 14:01

Morten Messerschmidt (DF):

Nu har jeg så selv stået i den situation ved en byret, hvor det, at en morder havde slået to piger ihjel, ikke var nok til, at man fik livstid. Det er lidt af en øjenåbner – ikke at jeg ønsker det for nogen. Men måske skulle vi sige, at slår man to mennesker ihjel, så er der ikke nogen kattelem – altså, så er det livstid. Det er helt fint, hvis regeringen og Socialdemokratiet mener, der kan være nogle formildende omstændigheder, hvis man kun slår ét menneske ihjel. Det er jo et synspunkt. Men kunne vi i det mindste ikke sige, at slår man to mennesker ihjel, så er det livstid?

Kl. 14:02

Anden næstformand (Jeppe Søe):

Ordføreren.

Kl. 14:02

Bjørn Brandenborg (S):

Jeg vil sige, at først og fremmest gør det stort indtryk på mig, når hr. Morten Messerschmidt her vælger at dele sin egen historie.

Jeg deler ambitionen om, at vi skal have mulighed for at kunne idømme folk, der begår drab, en meget, meget hård straf. Det er min egen holdning, det er også regeringens holdning. Vi kigger lige nu på, hvordan vi kan gøre det i videre udstrækning. Ja, så langt er jeg enig i, at man skal have mulighed for at kunne idømme den allerallerhårdeste straf.

Kl. 14:02

Anden næstformand (Jeppe Søe):

Tak til ordføreren. Den næste ordfører er hr. Preben Bang Henriksen fra Venstre.

Kl. 14:02

(Ordfører)

Preben Bang Henriksen (V):

Tak for det. Drab straffes efter straffelovens § 237 med op til livstid. Inden for dette interval, altså fra de 5 år op til livstid, dømmer retten ifølge straffelovens §§ 80, 81 og 82 fængsel på livstid. Det er det samme som livsvarigt fængsel, og det er en tidsubestemt straf. Der er rigtig mange drab, der udløser fængsel på livstid.

Det er jo altså sådan, at det er domstolen, der i den konkrete sag afgør, hvilken straf der skal udmåles, herunder også om det er livstid, eller det er 16 år eller det er 12 år. Det er fuldstændig korrekt, som hr. Morten Messerschmidt siger, at der ved de 16 år i hvert fald er en mulighed for at søge om at blive prøveløsladt efter de 12 år. Spørgsmålet er, om der er behov for ændringer i det her. Ja, jeg understreger jo altså, at vi har en strafferamme på livstid, så vi kan jo efter min opfattelse ikke komme højere op, i hvert fald ikke i Danmark – det er jo noget, man bruger i USA – så derfor mener jeg sådan set ikke, der er brug for ændringer. Det, som hr. Morten Messerschmidt sådan i realiteten appellerer til, er, at der skal være en fast straf – som er vedtaget af Folketinget – på fængsel på livstid, hvis man har ombragt to personer, og det er da, det må jeg rose, et forslag, der er til at forstå.

Men det er jo så også til at forstå, at vi så her i Folketinget i langt højere grad end hidtil begynder at fastsætte minimumsstraffe – jeg ved ikke, om man kan bruge det udtryk; det kan man vist godt – eller at vi i hvert fald her i Folketinget fastsætter straffen, og der fratager vi altså domstolene den vurdering, som domstolene kan have. Og jeg skal ikke kunne sige, hvilke momenter der kan spille ind, men her er vi jo så heldige, at domstolene har den tiltalte foran sig, og at de har alle mulige personundersøgelser og mentalerklæringer, som de kan gå ind i. Jeg er i hvert fald meget betænkelig ved, at vi her i Folketinget fastsætter straffen for forbrydelser i forhold til nogle retssager, som vi ikke kender, og under nogle omstændigheder, som vi ikke kender.

Kl. 14:05

Anden næstformand (Jeppe Søe):

Hr. Morten Messerschmidt, Dansk Folkeparti.

Kl. 14:05

Morten Messerschmidt (DF):

Jo, vi har jo allerede minimumsstrafferammen i § 237, hvis man begår manddrab. Og en start kunne jo være, at vi så siger, at vi tæller det pr. drab, altså således at det, hvis man slår to ihjel, så i hvert fald skal være det dobbelte af, hvis man havde slået en ihjel. Og jeg synes egentlig også, at vi især i forhold til det med, hvornår man kan søge prøveløsladelse, bør operere med, at man kan få flere gange livstid.

Jeg er sådan set med på, at det er svært for et almindeligt menneske at afsone livstid mere end en gang, men eftersom livstid jo meget, meget sjældent er livstid og man i dag, hvis man får livstid, kan søge om prøveløsladelse efter 12 år, ville det jo være naturligt, at man, hvis man havde slået to mennesker ihjel, så fik dobbelt livstid, og at man således først kunne søge om prøveløsladelse efter 24 år. Kan hr. Preben Bang Henriksen måske gå ned ad den vej?

Kl. 14:05

Anden næstformand (Jeppe Søe):

Ordføreren.

Kl. 14:05

Preben Bang Henriksen (V):

Det er svært lige at stå og tage stilling til her. For nu kommer vi over i et andet aspekt, der handler om prøveløsladelser, og der er jo nogle helt andre kriterier, der gør sig gældende for, om man kan blive prøveløsladt, men det står en jo selvfølgelig frit for at ændre på de kriterier. Jeg har nu ikke umiddelbart nogen planer om det, og det er også, fordi jeg, når jeg kigger på, hvad der er retspraksis – og der tror jeg da, hr. Morten Messerschmidt kan finde en vis trøst i det, og jeg har i hvert fald ikke set et bevis for det modsatte – så synes, at den langt, langt overvejende del af dommene i de sager, hvor der er ombragt to mennesker, har givet fængsel på livstid. Jeg kan her inden for de senere år finde to domme, hvor det ikke er tilfældet, men jeg tror ikke, der er behov for forslaget, fordi dommerne allerede dømmer fængsel på livstid.

Kl. 14:06

Anden næstformand (Jeppe Søe):

Spørgeren.

Kl. 14:06

Morten Messerschmidt (DF):

Det tror jeg hr. Preben Bang Henriksen har ret i. Men han glemmer desværre, at det typisk er vel landsretssagen, og at det altså for de pårørende til ofrene er en ekstremt smertefuld proces først at skulle igennem en byretssag, hvor man så siger, at det klarer landsretten, og man derfor giver en tidsbegrænset fængselsstraf, hvorefter de så skal gå og vente 14 dage på, om anklagemyndigheden vil anke eller den ikke vil anke, og de så først ved landsretten får den endelige og dermed den – det tror jeg er vi enige om – rigtige afgørelse.

Ville det ikke af hensynet til ofrene – her tænker jeg ikke kun på dem, der er døde, men også deres pårørende – være rimeligt at sige, at slår man to mennesker ihjel, skal man have livstid?

Kl. 14:07

Anden næstformand (Jeppe Søe):

Ordføreren.

Kl. 14:07

Preben Bang Henriksen (V):

Hr. Morten Messerschmidt har ret i, at det er landsrets- og højesteretsdommene, som jeg har kigget på, hvilket måske også skyldes, at de stammer fra en tid, hvor sagerne begyndte i landsretten, hvis de var så alvorlige som her. Men det skal vi nu ikke diskutere nærmere. Jeg synes – og det er jo sådan set det grundlæggende i det her – at det er domstolene, der skal ind og vurdere straffen i den konkrete sag. Det skal vi ikke gøre her i Folketinget.

Kl. 14:07

Anden næstformand (Jeppe Søe):

Dermed tak til ordføreren. Den næste på talerstolen er hr. Peter Skaarup fra Danmarksdemokraterne.

Kl. 14:08

(Ordfører)

Peter Skaarup (DD):

Tak til forslagsstillerne for at fremsætte B 73 om skærpet straf for forsætligt drab på flere personer og gravide. Med forslaget vil forslagsstillerne skærpe straffen for forsætligt drab på flere personer og gravide.

Jeg tror vel, de fleste kender til eller husker sagen om den 29-årig kvinde Louise Borglit, der blev dræbt på brutal vis i Elverparken i Herlov i 2016. Det var en frygtelig sag, det er en frygtelig sag, og vi skal selvfølgelig gøre alt, hvad vi kan, for at den type forbrydelser ikke sker. At tage et andet menneskes liv er en af de værste forbrydelser, nogen kan begå, og der er det vigtigt, at man fra samfundets side sætter hårdt og konsekvent ind over for den type kriminalitet.

Forslaget, som vi behandler her i dag, vil så sende et klart signal om, at drab på flere personer og gravide ikke vil blive tolereret, og at de ansvarlige vil blive straffet hårdere. Hvis man begår så alvorlige forbrydelser, skal det efter Danmarksdemokraternes opfattelse have en passende straf, som er den absolut hårdest mulige, man kan finde. Vi har brug for at sende et stærkt signal til samfundet og til gerningsmændene om, at vi ikke vil acceptere sådan nogle forbrydelser, at vi ikke vil tolerere det i et retssamfund som det danske, og at der skal være alvorlige konsekvenser for dem, der vælger at begå dem. Ved at skærpe straffen for forsætligt drab på flere personer og gravide gør vi netop det, og derfor kan Danmarksdemokraterne støtte forslaget.

Kl. 14:10

Anden næstformand (Jeppe Søe):

Der er ingen korte bemærkninger, og så går vi til fru Mai Mercado fra Det Konservative Folkeparti. Værsgo.

Kl. 14:10

(Ordfører)

Mai Mercado (KF):

Dansk Folkeparti har fremsat et overordentlig godt beslutningsforslag, så mange tak for det. Det består af to dele. Den første del er, at straffen for forsætligt drab på to eller flere skærpes til fængsel på livstid. Til det kan jeg sige, at det erklærer vi os enige i. Der er nok, hvis man tager hele retssystemet, et behov for at sikre, når man ændrer på straffens længde og laver strafskærpelser, at man lige sikrer, at der også er plads i fængslerne, og at der også er fængselsbetjente til det. Men det er jo praktik, og her diskuterer vi politik og politiske holdninger og ideologi. Jeg vil bare sige, at det er vi enige i.

Det andet er at øge straffen for forsætligt drab til fængsel på livstid, hvis en gerningsmand forsætligt slår en synligt gravid kvinde ihjel, eller hvis vedkommende har kendskab til, at offeret er gravid – dermed skal forbrydelsen også vurderes som to drab. Jeg forstår det til fulde og er helt enig i ønsket om hårdere straffe til gerningsmænd, som slår gravide ihjel, for de frarøver jo ikke kun en kommende mor livet, de frarøver også barnet livet.

Hvis man tager de forfærdelige hændelser i Snøde på Langeland tilbage i 2016, er det er jo et eksempel herpå – en jaloux ekskæreste, som slår en synligt gravid kvinde og hendes nye kæreste ihjel. Jeg tror faktisk, at vi alle godt kan huske det, og jeg tror, at vi alle sammen får det sådan lidt skidt af at tænke på det. Det skal vi som samfund straffe hårdt, og vi bakker fuldt op om, at det skal føre til en strafskærpelse, hvis gerningsmanden har været bekendt med, at offeret var gravid.

Kl. 14:12

Anden næstformand (Jeppe Søe):

Tak til ordføreren. Næste ordfører er fru Rosa Lund fra Enhedslisten.

Kl. 14:12

(Ordfører)

Rosa Lund (EL):

Tak for det. Ligesom den foregående ordfører forstår jeg fuldt ud baggrunden for, at man har fremsat det her beslutningsforslag i Dansk Folkeparti. Det er jo også et beslutningsforslag, som vi har diskuteret før her i Folketingssalen, og sidst vi diskuterede det, kunne Enhedslisten ikke støtte forslaget, og det kan vi stadig væk ikke.

Det er der flere grunde til at vi ikke kan. Den ene grund er, at jeg og vi i Enhedslisten synes, at det skaber lidt forvirring om, hvem der er den udøvende magt, og hvem der er den dømmende magt, fordi beslutningsforslaget jo lægger op til, at der skal være en minimumsstraf, altså at der skal være en fastsat straf for den her type kriminalitet. Det næste problem er så spørgsmålet om akkumuleret straf. I Danmark betragter vi en forbrydelse som ét handlingsforløb, og der kan jo så i den handling være mange forskellige forbrydelser. F.eks. kan et indbrud jo både være hærværk og tyveri, men det straffer vi ikke som to separate forløb – vi ser det som én handling og straffer det så derefter.

Så det er ligesom det, jeg synes er problemerne ved det her beslutningsforslag fra Dansk Folkeparti og grunden til, at vi ikke kan støtte det.

Det næste, er så, at et drab på en kvinde, som er gravid, oftest vil være et partnerdrab, og da er vi jo sammen herinde i Folketingssalen mødtes om at lave en handlingsplan, som skal forebygge partnerdrab, og som skal forebygge kvindedrab – og det er noget, som jeg er virkelig glad for. Og det tænker jeg også vil forebygge den her slags kriminalitet – det håber jeg i hvert fald – for det er jo altid forfærdeligt at slå et menneske ihjel, men det er på en eller anden måde det laveste af det lave, man kan komme i tanke om, at slå en gravid kvinde ihjel. Og derfor skal det forebygges.

Men jeg mener ikke, at det, som Dansk Folkeparti foreslår her, er den rigtige vej, selv om jeg hundrede procent forstår intentionen. Jeg tror hellere, vi herinde fælles skal finde ud af – og det håber jeg at Dansk Folkeparti vil være med til – at finde varig finansiering til en indsats mod partnervold og mod partnerdrab.

Enhedslisten kan ikke støtte forslaget.

Kl. 14:14

Anden næstformand (Jeppe Søe):

Hr. Morten Messerschmidt, Dansk Folkeparti.

Kl. 14:15

Morten Messerschmidt (DF):

Vi vil meget gerne være med til at forebygge. Men jeg tror, at karakteren af de fleste af de sager om manddrab, der er, nok er sådan, at det er svært, og derfor tror vi mere på både den individualpræventive og den generalpræventive effekt ved at straffe hårdt. Det er trods alt sjældent, at folk begår alvorlige, samfundsskadelige forbrydelser, når de sidder i fængsel, så der sidder de her mennesker jo nok bedst. Men når Enhedslisten siger, at man er imod minimumsstraffe og det, at Folketinget ligesom griber ind i forhold til det skøn, som jo almindeligvis ligger hos domstolene, betyder det så også, at Enhedslisten faktisk ønsker at ændre den 5-årsminimumsgrænse, der i dag ligger i straffeloven, for manddrab?

Kl. 14:15

Anden næstformand (Jeppe Søe):

Ordføreren.

Kl. 14:15

Rosa Lund (EL):

Nej, det er ikke et beslutningsforslag, som jeg lige er på vej med, hr. Morten Messerschmidt. Men jeg synes, at det er godt, at det er domstolene, der laver skønnet. Det synes jeg er bedst; det synes jeg klæder en retsstat bedst. Det synes jeg helt bestemt. Og jeg synes egentlig, at hr. Morten Messerschmidt understreger meget godt med det spørgsmål, at straffen for manddrab jo er rigtig høj i dag, og det er en god ting. Det kommer vi ikke med forslag om at ændre på.

Kl. 14:16

Anden næstformand (Jeppe Søe):

Spørgeren.

Kl. 14:16

Morten Messerschmidt (DF):

Det tror jeg ikke at der er ret mange af de pårørende der synes. Alene det at skulle leve i en måske årelang uvished om, hvorvidt en gerningsmand, der altså ikke har ét, men hele to liv på samvittigheden, skal have en livstidsdom eller forvaring for den sags skyld, er ubærligt. Og det er jo derfor, at vi sådan set gerne vil være på både ofrets, men også på offerets families side og sige: Findes man skyldig i forsætligt manddrab, er der ingen vej uden om at få livstid. Og jeg har forstået budskabet, og der danner sig jo også nogle, hvad kan man sige, sådan symptomatiske meldinger i rød og blå blok her. Men jeg håber alligevel, at fru Rosa Lund i sit arbejde vil tænke på ikke bare offeret og den eventuelle sådan individualpræventive effekt, altså om man kan få ham til ikke at slå ihjel igen, men også vil tænke på offerets familie og de efterladte.

Kl. 14:17

Anden næstformand (Jeppe Søe):

Ordføreren.

Kl. 14:17

Rosa Lund (EL):

Hr. Morten Messerschmidt kan være helt rolig. Enhedslisten og jeg selv tænker altid også på de efterladte og på familien. Derfor synes jeg f.eks., at det er så afgørende, at der er et værn for børnene, når en mor bliver slået ihjel. Hvor er det dog pinligt, at når en mor bliver slået ihjel, så bliver børnene efterladt af systemet. Det synes jeg da vi skal lave om. Det må da være det første. Så det er sådan set ikke der, Enhedslisten og Dansk Folkeparti er uenige. Det, jeg er optaget af, er at finde ud af, hvordan vi sikrer, at nogen ikke slår ihjel i første omgang, og det er derfor, jeg er så optaget af, at vi får en bedre indsats mod kvindedrab.

Kl. 14:17

Anden næstformand (Jeppe Søe):

Tak til ordføreren. Den næste ordfører er fru Zenia Stampe, Radikale Venstre.

Kl. 14:18

(Ordfører)

Zenia Stampe (RV):

Tak for det. Vi kan ikke umiddelbart støtte forslaget i dag, men vi synes, der bliver stillet nogle relevante spørgsmål, altså f.eks. hvorvidt et drab på en gravid skal tælle som to drab. Det synes vi er et relevant og meget passende spørgsmål. Så er der også spørgsmålet om livstid. Jeg ved ikke helt – det kan forslagsstilleren måske forklare – om det er et forsøg på at undgå, at folk kommer ud efter de der 17 år, eller om det handler om selve dommen, for det er jo sådan et paradoks, i forhold til at vi siger, vi har livstid, men det er det jo så egentlig sjældent, medmindre det er en forvaringsdom.

Så vi kan ikke umiddelbart støtte beslutningsforslaget, men det er ikke, fordi vi er afvisende over for at se på nogle af de problemstillinger, der bliver nævnt. Jeg synes så, at de vil passe rigtig fint ind i det udvalg, som regeringen også har tænkt sig at tage initiativ til i forhold til en strafreform. Jeg ved ikke helt, om vi kommer til at være med hele vejen, for det er jo en kendt sag, at vi ikke just er begejstrede for for mange strafskærpelser. Nogle kan jo være på sin plads, og det er også derfor, jeg siger, at jeg ikke vil afvise, at vi kan være med på noget af det her, især det her perspektiv, der handler om gravide og ufødte børn.

Kl. 14:19

Anden næstformand (Jeppe Søe):

Hr. Morten Messerschmidt, Dansk Folkeparti.

Kl. 14:19

Morten Messerschmidt (DF):

Tak for den positive tilkendegivelse. Det er bestemt noteret. Der var jo sådan flere elementer i det. Det lader til, at vi kan være enige om, at et ufødt barn også skal takseres som et menneske, og at det dermed også skal takseres som drab, i hvert fald hvis gerningsmanden er bekendt med, at han – det er jo typisk en mand – slår to mennesker ihjel ved sin ugerning.

Det, der er tanken i forhold til strafudmålingen, er for det første, at der i dag er eksempler på, at gerningsmænd slår to, typisk kvinder ihjel og alligevel får en tidsbegrænset fængselsstraf. Det vil vi gerne gøre op med, og så vil vi gerne gøre op med, at der er den her lineære sammenhæng, i forhold til hvornår man kan søge om prøveløsladelse. Altså, hvis man forestiller sig, at børnene er ret små, kan det for familiens tryghed være ret afgørende, at gerningsmanden ikke kan søge om prøveløsladelse og så være ude, når de måske er 11-12 år, og ved at give en livstidsdom forlænger man så tiden og muligheden for, hvornår gerningsmanden kan søge om prøveløsladelse.

Kl. 14:20

Anden næstformand (Jeppe Søe):

Ordføreren.

Kl. 14:20

Zenia Stampe (RV):

Jeg synes sådan set, det lyder som vigtige, kloge overvejelser, og jeg vil bare sige, uden at det skal blive for personligt, at det faktisk rører mig, når der er et forslag, der netop handler om at anerkende ufødte børn som børn. For jeg var selv så uheldig at føde et barn, der nåede at dø, lige inden jeg fødte hende. Og hun var et menneske for mig. Jeg har slet ikke nået at tænke på det, for normalt prøver man jo at holde sådan noget væk fra politik, men det slår mig, når jeg står her. Det er jo også en anerkendelse af det, og det vil jeg bare sige tak for. Det sætter jeg stor pris på. Det tror jeg alle der har oplevet noget lignende kan skrive under på. Det er jo ultimativt det allerværste, som nogen, der mister en partner eller en datter, som så tilmed havde et ufødt barn i maven, kan opleve. En anerkendelse af det er vi meget positivt indstillet over for.

Til det andet vil jeg sige, at selv om vi ikke er meget for de her meget, meget lange straffe og egentlig synes, at det er fint, at vi har den praksis, vi har i dag, så er jeg slet ikke afvisende i forhold til at kigge på det – især ikke af hensyn til de børn, som er derude, for dem tænker vi selvfølgelig også på.

Kl. 14:21

Anden næstformand (Jeppe Søe):

Tak til ordføreren. Næste ordfører på talerstolen er fru Pernille Vermund, Nye Borgerlige.

Kl. 14:22

(Ordfører)

Pernille Vermund (NB):

Tak for det, og tak til forslagsstillerne for at fremsætte forslaget. I Nye Borgerlige er vi meget optaget af, at vi får hævet straffen – ikke bare strafferammen, men også normalstraffene – for personfarlig kriminalitet og ikke mindst for de grove personfarlige forbrydelser. Det var noget af det, vi diskuterede i sidste valgperiode med alle borgerlige partier. Det er noget, som jeg er glad for at regeringen også sætter fokus på.

Jeg synes, at vi også i den sammenhæng skylder at sige, at det kommer med en pris. Det er ikke prisen for forbryderen; den er jeg sådan set ligeglad med. Men det kommer med en pris, i forhold til at vi er nødt til at sørge for, at der er fængselspladser. Jeg er med på, at lige det her forslag – det er gudskelov begrænset, hvor mange der begår den type forbrydelser – nok kan rummes inden for den aftale, der tidligere var for kriminalforsorgen, selv om vi har et meget stramt budget. Men når vi laver den større operation, kommer det med en pris.

Noget af det, vi i Nye Borgerlige har foreslået, er, at når vi har udvisningsdømte kriminelle udlændinge, vil vi gerne have dem ud af landet, og vi vil også gerne sørge for, at de ikke kommer tilbage til Danmark efterfølgende. Der er jo i den tidligere kriminalforsorgsaftale lavet en aftale om, at de skal sendes til Kosovo, så vidt jeg husker, og herfra kan de så komme tilbage til Danmark, når de er færdige med at afsone deres straf. Det kommer også med en pris. Det kommer med en pris, der handler om, at de skal kunne få besøg, at der skal være forskellige forhold, når de er i Kosovo, og at de har nogle rettigheder, når de så kommer tilbage.

Hele det her bliver vi set fra Nye Borgerliges synspunkt nødt til at se på. Altså, hvordan prioriterer vi midlerne, hvis vi erkender, at vi ikke bare kan bygge nye fængselspladser, uden at det koster, og hvis vi tilsvarende erkender, at der også skal personale osv. til? Så hele den store diskussion vil vi meget gerne være med til at tage, og vi er også villige til at finde de penge, der skal til for at finansiere det. For det er vigtigt for os, at vi får større fokus på at øge straffen for grove personfarlige forbrydelser.

I forhold til det konkrete bakker vi også op om forslaget. Vi er som udgangspunkt imod minimumsstraffe. Jeg kan godt forstå argumenterne, der kommer fra andre partier, og som handler om, at man skal adskille den lovgivende og den dømmende magt. Omvendt må jeg også bare spørge: Hvis ikke man får reel livstid for at have begået et overlagt drab på to personer, hvornår får man det så? Altså, hvornår får man det så? Hvis ikke det er sådan – og det er det jo åbenlyst ikke i dag – er der jo et eller andet galt. Og hvordan vi kan skubbe til systemet og skubbe til vores retssystem og lovgive os ud af det her, hvis det vitterlig er det, vi ønsker, uden at indføre minimumsstraffe, har jeg simpelt hen ikke svaret på.

Og når man ikke har svaret på det, synes jeg også, at man indimellem skylder at sige, at så må man bakke op om den næstbedste løsning og så indgå det kompromis, som det for mig og for Nye Borgerlige er at sige, at lige præcis på det her område ser vi at det er okay og legitimt, hvis man begår et tilsigtet drab på to personer – og det er selvfølgelig også på en, som er synligt gravid, eller som man er bevidst om er gravid, som der står i forslaget. Det der med, om man er synligt gravid, kan være enormt følsomt for mange kvinder, og jeg synes ikke, det er særlig sjovt at blive spurgt, om man venter sig eller ikke venter sig. Men helt alvorligt er der jo en reel diskussion, som handler om, at det barn, som er et ufødt barn, også har en far og nogle pårørende, som har en relation til det ufødte barn, som kan være lige så stærk som den relation, som jeg kan have til mine sønner, som har levet i mange år, eller som vi kan have til vores søskende eller vores forældre.

Så vi bakker op om forslaget og erkender også, at lige præcis her går vi på kompromis med et synspunkt, som vi har på andre områder, og som handler om, at vi egentlig ikke bryder os om minimumsstraf.

Kl. 14:26

Anden næstformand (Jeppe Søe):

Tak til ordføreren. Der er ingen korte bemærkninger. Den næste ordfører er hr. Steffen Larsen fra Liberal Alliance.

Kl. 14:26

(Ordfører)

Steffen Larsen (LA):

Jeg kan starte med at berolige fru Pernille Vermund med, at det skam også gør ondt på os mænd, når vi bliver spurgt, om vi er gravide.

Men vi skal her diskutere beslutningsforslaget om skærpet straf for forsætligt drab på flere personer og gravide. Det er et forslag, som jeg intuitivt forstår. Som en mand og en familiefar kan jeg ikke forestille mig noget værre end det, at en gravid kvinde dør og slet ikke på grund af drab. Gravide bærer jo vores håb og vores tro på fremtiden. Så jeg forstår så udmærket hr. Morten Messerschmidts holdning. Jeg er selv for hårde straffe, og jeg har på min egen krop også mærkerne fra et liv, hvor jeg har stået for civilisationens opretholdelse og de svages beskyttelse over for voldelige og kriminelle barbarer. Så mit engagement i strenge og direkte straffe er ikke til at tage fejl af.

Et drab på en gravid kvinde eller et drab på flere mennesker er dog i min forståelse allerede en skærpende omstændighed. Vi kan derfor i Liberal Alliance ikke være med til at lave lovgivningen om, som forslagsstillerne ønsker det. For enhver dommer i dette rige burde jo være enig i, at drab på flere og drab på gravide er voldsomt skærpende omstændigheder under den nuværende lovgivning. Det her vil altså virke som en art detailstyring af domstolene, som vi i Liberal Alliance ikke ser som hensigtsmæssig.

Så jeg forstår hr. Morten Messerschmidts tilgang til tingene, og jeg støtter også den intention, hr. Morten Messerschmidt er fortaler for, men det er vigtigt, at dommerne gør det, de er gode til, i retsvæsenet, og at vi her i Folketinget gør det, vi er gode til som lovgivere. Tak.

Kl. 14:28

Første næstformand (Leif Lahn Jensen):

Tak for det. Der er en kort bemærkning til hr. Morten Messerschmidt.

Kl. 14:28

Morten Messerschmidt (DF):

Altså, jeg forstår sagtens det principielle synspunkt, at selv om man har slået et par kvinder ihjel, så kan der være nogle formildende omstændigheder, som gør, at man ikke skal have livstidsstraf. Jeg forstår ikke, at man kan indtage det synspunkt, men jeg forstår, at der er nogle, der gør det.

Så vil jeg bare gerne høre, om hr. Steffen Larsen vil nævne nogle af de formildende omstændigheder, han i den situation synes taler for, at man ikke skal have livstidsstraf.

Kl. 14:29

Første næstformand (Leif Lahn Jensen):

Ordføreren.

Kl. 14:29

Steffen Larsen (LA):

Jeg skal ikke stå her og nævne nogle formildende omstændigheder. Som jeg sagde, tror jeg nærmere, at det er skærpende omstændigheder, hvis man slår flere ihjel. Det er sådan, jeg ser det, og det er også sådan, jeg håber at retsvæsenet ser det.

Kl. 14:29

Første næstformand (Leif Lahn Jensen):

Spørgeren.

Kl. 14:29

Morten Messerschmidt (DF):

Nej, det er det jo ikke, for der er sager, hvor det ikke ender med livsvarigt fængsel, selv om man har slået to ihjel. Det er jo det, der er pointen. For hvis det var sådan, var der jo ingen grund til at fremsætte det her forslag. Vi vil gerne hjælpe domstolene på vej til det, som vi betragter som det rimelige, det retfærdige og det rigtige resultat. Og der siger hr. Steffen Larsen, at det vil han også gerne, men han vil bare ikke stemme for forslaget. Det må jo så betyde, at der er et eller andet uoverensstemmende mellem hr. Steffen Larsens ønske om, hvordan virkeligheden skal være, og så den virkelighed, der er derude.

Hvis hr. Steffen Larsen ikke vil stemme for det her forslag, hvad agter han så at gøre for at sikre det, vi tilsyneladende er enige om, nemlig at hvis man slår flere mennesker ihjel, herunder myrder en gravid kvinde, så skal man have livstid?

Kl. 14:30

Første næstformand (Leif Lahn Jensen):

Ordføreren.

Kl. 14:30

Steffen Larsen (LA):

Det er netop principperne, der skal være det bærende her, når vi foretager os ting fra Folketingets side. Og helt grundlæggende er det sådan, at jeg som sagt forventer, at vores dommere gør det, de er gode til, og at vi her i Folketinget skal tage os af lovgivningen. Jeg er ikke særlig glad for minimumsstraffe. Man kan jo lave betænkninger til lovforslag, hvor man angiver, hvad man forventer, og hvad man tænker, som ligger ud over, hvad man skriver direkte i loven, og det skal domstolene jo trods alt også forholde sig til.

Så man kan jo sige, at det i hvert fald med garanti skal være en skærpende omstændighed i det tilfælde, men ikke skal gøres til en lov, for vi ved jo ikke, hvad der kommer til at ske i fremtiden af ting. Vi ved ikke, hvilke retssager der kommer. Vi kan ikke forestille os alle eventualiteter.

Kl. 14:30

Første næstformand (Leif Lahn Jensen):

Godt. Der er ikke flere bemærkninger. Vi siger tak til ordføreren, og så er det ordføreren for forslagsstillerne, hr. Morten Messerschmidt. Velkommen.

Kl. 14:31

(Ordfører for forslagsstillerne)

Morten Messerschmidt (DF):

Tak, formand. Vi forventer, at dommerne gør det, de er gode til, siger hr. Steffen Larsen fra Liberal Alliance. Nej altså, det, der står i grundloven, er, at dommerne har i deres kald ene at følge loven. Det er det, vi forventer af dem. De følger loven, og i dag er loven jo indrettet sådan, at man ved manddrab idømmer 5 års fængsel eller op til livstid. Men så er der en række formildende omstændigheder i straffelovens § 82, som gør, at man i en række sager ikke når livstid, end ikke i sager, hvor gerningsmanden har slået flere ihjel, herunder sager, hvor dobbeltdrabet består i, at gerningsmanden er bekendt med, at ofret er en gravid kvinde. Vi taler her om vel nok den mest alvorlige forbrydelse, man kan begå, og Folketinget har allerede taget stilling til, at der er en minimumsstraf, nemlig 5 år. Det har jeg egentlig heller ikke hørt andre end måske lidt Enhedslistens fru Rosa Lund sætte spørgsmålstegn ved. Vi vil altså ikke have domme for manddrab under 5 år.

Allerede der har Folketingets meget, meget brede flertal jo bevæget sig ind på dommernes domæne og er begyndt at blande sig i strafudmålingen. Det ansvar kan man jo ikke bare løbe fra. Altså, hvis man har sagt, at Folketinget kan blande sig i strafudmålingen, så må det også forventes, at man kan have en holdning videre ud over det. Jeg har ikke hørt nogen heroppefra sige, at man kan angive, hvad det er for nogen af de i § 82 nævnte anliggender, som retfærdiggør, at man efter at have slået to personer ihjel skulle have en anden straf end livstid. Alligevel er det det, der sker. Der vil vi i Dansk Folkeparti derfor gerne hjælpe Folketinget med at få bragt ønsket, man gerne vil have, i overensstemmelse med virkeligheden.

Det paradoksale er, at det er så enkelt, at hvis man bare vedtog et beslutningsforslag – eller hvis regeringen fremsatte et, skulle vi nok også gerne stemme for det – så kunne man slå det fast. Så på overfladen er vi altså enige, men i den praktiske verden er vi uenige, fordi man ikke vil blande sig i domstolenes strafudmåling, samtidig med at man gerne vil blande sig i domstolenes strafudmåling. Nogle gange kan jeg godt forstå, at vælgerne bliver en lille smule mismodige.

Man kan jo spørge sig selv, hvorfor vi som samfund overhovedet straffer. Der er jo det sådan traditionelle princip, talionsprincippet: Øje for øje og tand for tand osv., og det er noget med gengældelsesfølelsen og retsfølelsen osv. Det er vigtigt; det er vigtigt.

Så er der spørgsmålet om at sende et signal, et individualpræventivt signal, som gør, at gerningsmanden, inden han realiserer gerningen, lige tænker sig om og tænker, at samfundets straf ikke står mål med det her, og bremser sig selv. Man kan sige, at der også er en vis form for præventiv effekt i at sætte folk i fængsel. Det er meget få manddrab, der bliver begået i fængslerne. Der er fængselsbetjente, som flere har talt om, som er en knap ressource – det er jeg med på – trods alt gode til at forhindre den slags. Så det kunne være det andet hensyn.

Det tredje hensyn er hensynet til de efterladte, og det gælder selvfølgelig ved almindelig personfarlig forbrydelse, men det gælder i særklasse, når man helt mister et familiemedlem, en ven, en bekendt, en nabo, når et menneske forsvinder fra jordens overflade. I den situation synes vi i Dansk Folkeparti, at der i udbredt grad er årsag til at tænke på familien, børnene, som blev nævnt ad flere omgange, og som i dag har en fuldstændig horribel retsstilling.

Jeg hader egentlig at bruge mit eget eksempel, men tillader mig det alligevel, fordi jeg var bragt i den barokke situation, synes jeg i hvert fald, der for 4 år siden efter at have mistet min søster, og efter at en anden familie også havde mistet deres datter, søster, at morderen kunne begære forældremyndigheden over sine biologiske børn opretholdt og ovenikøbet fik fri proces, mens min familie måtte bruge rigtig meget tid og mange ressourcer på at kæmpe for det, der åbenlyst var det rigtige, nemlig at en mand, der slår både sin kæreste og tidligere kæreste ihjel og skal sidde i fængsel heldigvis, efter at byretsdommen var underkendt, på livstid, selvfølgelig ikke skal have forældremyndigheden og slet ikke, når familien er i stand til at håndtere det internt. Det er vigtigt. Tak for at nævne familien, fru Zenia Stampe.

Kl. 14:36

Men der er altså nogle ting i hele det her system, både i forhold til det strafferetlige, i forhold til at sende det rigtige signal og sikre, at folk, der slår to ihjel, selvfølgelig skal have livstid, men også i forhold til det, der måske er det allerallermest vigtige, når vi, hvad det synes vi er enige om, så får buret vedkommende inde: et stærkere hensyn til familien. Og der betyder fængselsstraffen altså noget, medmindre vi vil tage et opgør – det vil jeg gerne gå ind i, hvis det er den vej, regeringen vil gå – med den automatiske mekanik, der ligger i, at man kan søge om prøveløsladelse, efter to tredjedel af straffen er afsonet. For får man en 16 års, altså tidsbetinget, dom, kan der søges prøveløsladelse efter 10 år. Får man en tidsubegrænset dom, livstid, kan der først søges efter 12 år. Og der kan man jo godt sidde og sige: Hvad gør de 2 år? Det gør enormt meget. Hvis børnene er 3-4 år, når moren bliver slået ihjel, gør det enormt meget for deres selvstændighed og for, hvor meget skade morderen kan gøre som far på deres børn, hvis han kommer ud af fængslet, om de er 13-14 år, eller om de er 15-16 år.

Derfor handler det her ikke kun om talionsprincippet og øje for øje. Det handler ikke kun om at forhindre, at folk begår drab, ved at have nogle stærke straffe. Det handler også om, at de børn, der sidder tilbage, efterladt uden mor, fordi hun er død, uden far, fordi han sidder i fængsel, får nogle stærke rammer. Og det er hele den tænkning, som ligger til grund for en del af det her forslag, ud over det lige så væsentlige, vil jeg sige, som er, at vi i hvert fald nu har fået en debat om: Anerkender vi, at man kan være et menneske med rettigheder, også inden man er født? Det synes jeg i sig selv er ekstremt vigtigt – en ekstremt vigtig principiel stillingtagen, at selvfølgelig skal det betragtes som dobbelt manddrab, hvis man slår en person ihjel, vidende at hun bærer et andet menneske i sit skød.

Så tak for, synes jeg, den velvillige modtagelse af forslaget, vi har fået. Jeg havde lige håbet, at vi kunne sige, at her var noget, blå blok kunne stå samlet om, efter at hr. Peter Skaarup, fru Pernille Vermund og fru Mai Mercado var gået på talerstolen. Og så kom hr. Steffen Larsen, og det gav jo lidt skår i den blå glæde. Det må vi arbejde lidt på. Men nu har vi i hvert fald taget hul på den her debat. Og det, at vi har et åbenlyst flertal imod forslaget, håber jeg ikke forhindrer, at regeringen arbejder videre med det her – ikke på grund af mig og min familie, for vi har ressourcerne til at klare os. Det skal nok gå. Jeg tillader mig bare en sjælden gang at bruge det som eksempel for også at give lys til alle dem derude, som ikke selv har ressourcerne. Tak for ordet.

Kl. 14:39

Første næstformand (Leif Lahn Jensen):

Tak. Der er indtil videre en enkelt kort bemærkning, og det er fra fru Pernille Vermund.

Kl. 14:39

Pernille Vermund (NB):

Tak for det. Og igen tak for at stille forslaget – Nye Borgerlige bakker som sagt op om det. Når jeg trykker mig ind nu, er det kun, fordi ordføreren sagde, at der var noget vigtigt her i forbindelse med at anerkende, at et ufødt barn er et menneske med rettigheder, også inden barnet er født. Det er måske et af de områder, hvor man kan spørge, hvor grænsen går. Vi diskuterer jo i øjeblikket abortgrænsen. Vi har en abortgrænse på 12 uger i dag, og der er diskussioner om, hvorvidt den skal hæves til 16 uger. Jeg kunne godt tænke mig at høre ordføreren, hvor Dansk Folkeparti står i forhold til at vurdere, hvornår et foster er et barn med rettigheder, inden det er blevet født.

Kl. 14:40

Første næstformand (Leif Lahn Jensen):

Ordføreren.

Kl. 14:40

Morten Messerschmidt (DF):

Vi synes bestemt ikke, at man skal hæve abortgrænsen. Vi synes, at den ligger, hvor den ligger, og der ligger den fint. Så i den debat, der kører i øjeblikket, har vi meldt klart ud, at det kommer vi ikke til at gå ind i.

I relation til det her er der jo to elementer i det, for en ting er selve undfangelsen, så at sige, men der er jo så også det med, hvornår forsættet indtræder, altså hvornår gerningsmanden må vide, at det så at sige er to personer i den samme krop, der er tale om. Så anerkendelsen er jo den samme, men sammenhængen er forskellig. Det er i min optik to forskellige debatter – abort og så spørgsmålet om drab.

Kl. 14:40

Første næstformand (Leif Lahn Jensen):

Spørgeren.

Kl. 14:40

Pernille Vermund (NB):

Bare for at forstå det rigtigt: Er det det faktum, at man er vidende om det? Hvis en kvinde er gravid i ottende uge, og barnet bliver dræbt, så svarer det til et drab på et individ, et menneske med rettigheder uden for moderens livmoder. Er det sådan, man skal forstå Dansk Folkepartis syn på et foster?

Kl. 14:41

Første næstformand (Leif Lahn Jensen):

Ordføreren.

Kl. 14:41

Morten Messerschmidt (DF):

Ja, vi tager jo i strafferetten udgangspunkt i gerningsmandens forståelse af sine gerninger, og hvis gerningsmanden ikke ved, at kvinden er gravid, må det i bedste fald blive opfattet som uagtsomt manddrab, og det har jo sin selvstændige bestemmelse i straffeloven.

Kl. 14:41

Første næstformand (Leif Lahn Jensen):

Så er det fru Zenia Stampe.

Kl. 14:41

Zenia Stampe (RV):

Det var faktisk til lige præcis det sidste, som hr. Morten Messerschmidt sagde, for jeg tænkte bare, at hvis man går ind på tankegangen, nemlig hvordan man opfatter det ufødte barn, og der er der selvfølgelig en eller anden grænsedragning, som kan være vanskelig, men slet ikke umulig, tror jeg, kan man vel stadig væk anvende netop betegnelsen uagtsomt manddrab i et sådant tilfælde, så det nemlig ikke handler om, om man vidste det eller ej, men at det så kunne være uagtsomt. Så det er i virkeligheden bare en gentagelse af det, som hr. Morten Messerschmidt selv har sagt.

Kl. 14:42

Første næstformand (Leif Lahn Jensen):

Ordføreren.

Kl. 14:42

Morten Messerschmidt (DF):

Ja, og det er jo derfor, vi har forsøgt at ramme det ind i forslaget ved at sige, at det skal være synligt, at offeret er gravid. Og jeg er helt med på, at der kan være forskellige måder, kvindekroppen er indrettet på. Nogle er det meget synligt på, og andre er det ikke så synligt på, som fru Pernille Vermund også var inde på tidligere. Men det er jo sådan et grundprincip i dansk strafferet, at man tager udgangspunkt i gerningsmandens forståelse af sine gerninger og altså har sådan en subjektiv tilgang til det, og derfor er jeg enig i, at er det på et stadie, hvor gerningsmanden ikke kunne gøre sig bekendt med det eller havde vidst noget om det, må det så ud fra den logik, vi almindeligvis arbejder med, kaldes uagtsomt manddrab.

Kl. 14:42

Første næstformand (Leif Lahn Jensen):

Der er ikke flere korte bemærkninger. Jeg siger tak til ordføreren.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Retsudvalget. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

5) 1. behandling af beslutningsforslag nr. B 109:

Forslag til folketingsbeslutning om Den Europæiske Menneskerettighedskonvention.

Af Nick Zimmermann (DF) m.fl.

(Fremsættelse 17.03.2023).

Kl. 14:42

Første næstformand (Leif Lahn Jensen):

Ordføreren for forslagsstillerne, hr. Morten Messerschmidt, vil gerne begrunde forslaget.

Kl. 14:43

Begrundelse

(Ordfører for forslagsstillerne)

Morten Messerschmidt (DF):

Danmark er jo i mange europæiske sammenhænge et foregangsland, ikke mindst når det kommer til at tage forbehold. Jeg husker fra min tid i Europa-Parlamentet, hvordan mangen en EU-kritiker kom til os med sultne og misundelige øjnene og sagde: Gid vi også havde stået uden for euroen, gid vi også havde et retsforbehold osv. osv. Den tradition skal man selvfølgelig udbrede, og når vi nu tilsyneladende i Folketinget her synes at være enige om at stramme udlændingepolitikken – nogle gør det i praksis, nogle gør det i retorikken, sådan er vi så forskellige – så vil Dansk Folkeparti selvfølgelig gerne være behjælpelige med, at det også rent faktisk kan gå fra retorik til til praksis.

I valgkampe skorter det jo ikke på, at Socialdemokratiet og andre, Venstre, Konservative og Danmarksdemokraterne osv., siger, at kriminelle udlændinge skal udvises ud af landet, og at vi skal føre en stram udlændingepolitik osv. Men når det så kommer til stykket herinde, så viger de pågældende partier tilbage, hvis de europæiske menneskerettigheder eller andre internationale konventioner så at sige forhindrer eller advarer imod, at man realiserer sin politik. Det er selvfølgelig skidt. Det er ærgerligt, når der er partier, der er forhindret i at leve op til deres løfter over for vælgerne, og det er selvfølgelig i særklasse ærgerligt for de vælgere, der tror, at når man stemmer på et af de navngivne partier, får man en stram udlændingepolitik.

Derfor vil vi i Dansk Folkeparti gerne videreføre den gode praksis, vi har med forbehold fra EU-traktaten over til menneskerettighedskonventionen, og simpelt hen sige, at det er Folketinget, der bestemmer udlændingepolitikken. Jeg synes også, det er det mest ærlige. Det er jo helt fint, at der er partier her, der har et ønske om og et stort ansvar for, at Danmark er ved at blive omdannet til et indvandrerland. Men de skal i hvert fald stå på mål for det og ikke bare dukke sig under nogle konventioner, som man har skrevet under på tilbage for 60 år siden. Så lad os få et forbehold fra menneskerettighedskonventionen, så det er Folketinget og de danske myndigheder, der afgør, hvilke udlændinge der skal ind, og i særdeleshed ud. Tak, formand.

Kl. 14:45

Første næstformand (Leif Lahn Jensen):

Tak for det. Forhandlingen er hermed åbnet, og den første, der får ordet, er justitsministeren. Velkommen.

Kl. 14:45

Forhandling

Justitsministeren (Peter Hummelgaard):

Tak for det, formand. Tak til forslagsstillerne for at have fremsat beslutningsforslaget, som vedrører et vigtigt emne. Med beslutningsforslaget lægges der op til, at regeringen skal indgå i aktive forhandlinger om at ændre Den Europæiske Menneskerettighedskonvention. Som alternativ peger forslagsstillerne på en model, hvor Folketinget træder et skridt tilbage og ophæver inkorporeringsloven og tager initiativ til, at Danmark får et forbehold over for konventionen. Beslutningsforslaget er efter regeringens opfattelse hverken en farbar eller en rigtig løsning, og regeringen kan derfor ikke støtte beslutningsforslaget.

Der skal ikke herske tvivl om, at regeringen ønsker at føre en stram, ansvarlig og konsekvent udlændingepolitik. Der skal være styr på antallet af flygtninge og indvandrere, der kommer til Danmark, og som det fremgår af regeringsgrundlaget, ønsker regeringen, at flest mulige kriminelle udlændinge udvises inden for rammerne af konventionerne.

Men det er samtidig regeringens politik, at vi skal styrke Danmarks muligheder for at fremme international lov og ret og stå vagt om menneskerettighederne. For konventionerne er det bedste grundlag for at skabe en bedre verdensorden, hvor hvert enkelt individ og mindre lande også har rettigheder. Som et lille land har Danmark derfor også en selvstændig national interesse i, at de internationale spilleregler fungerer og overholdes. Og derfor vil regeringen fastholde Danmarks medlemskab af de internationale konventioner.

Når det er sagt, er regeringen enig i, at der er dele af konventionerne og ikke mindst fortolkningen af dem, som ikke er hensigtsmæssige. Der er f.eks. snævre rammer for at kunne frakende dansk statsborgerskab og begrænsede muligheder for at udvise kriminelle udlændinge. Vi skal derfor være klar til at udfordre og afsøge de rammer, som konventionerne sætter op. Som det fremgår af regeringsgrundlaget, vil regeringen udnævne en ambassadør, der skal sikre, at Danmark engagerer sig endnu mere i arbejdet med konventionerne, herunder hvordan de anvendes og fortolkes. Derudover vil vi igangsætte en grundig udredning af Danmarks forpligtelser og muligheder i forbindelse med Den Europæiske Menneskerettighedskonvention og afgørelser fra Den Europæiske Menneskerettighedsdomstol. Men det er regeringens opfattelse, at hverken en genforhandling af Den Europæiske Menneskerettighedskonvention eller en ophævelse af inkorporeringsloven er den rigtige løsning på de udfordringer, som vi oplever med konventionen.

Regeringen mener heller ikke, at en model, hvor Danmark udtræder af konventionen med henblik på at genindtræde med et forbehold, er den rigtige vej at gå. Tværtimod tror vi i regeringen på, at Danmark har en klar selvstændig national interesse i, at det internationale samfund fungerer, og at de fælles spilleregler overholdes. Derfor vil vi i stedet forsøge at udfordre de rammer, som konventionerne sætter op inden for de etablerede strukturer. Derfor kan regeringen som nævnt ikke støtte beslutningsforslaget.

Kl. 14:48

Første næstformand (Leif Lahn Jensen):

Der er et par korte bemærkninger, og den første er til hr. Morten Messerschmidt.

Kl. 14:48

Morten Messerschmidt (DF):

Der er jo lidt selvstændig komik i, at justitsministeren tilsyneladende mener, at Den Europæiske Menneskerettighedskonvention virker. Må jeg bare minde om, at både Rusland, Tyrkiet og Aserbajdsjan og alle mulige andre europæiske lande er kontrahenter i traktaten, uden at de på nogen måde lever op til, hvad vi betragter som sådan almindelige retsstater. Den ene nation er endda krigsførende imod international ret. Så argumentet om, at dansk medlemskab af Den Europæiske Menneskerettighedskonvention skulle være med til at skabe en bedre verden, må i bedste fald betragtes som en vittighed.

Det, der er det centrale, er, om justitsministeren overhovedet har nogen tillid til det danske Folketing. Det er jo det, der er det centrale her. Har man ingen tillid til, at det danske Folketing sammensat af den danske vælgerbefolkning med skønsomhed, nøjsomhed og proportionalitet er i stand til at indrette en udlændingepolitik, som er fornuftig og afspejler befolkningens ønsker, uden vi skal have overdommere fra Strasbourg til at sidde og være sådan et korrektiv til, hvad vælgerne må mene, og ikke mindst til, hvad justitsministeren selv må mene?

Kl. 14:49

Første næstformand (Leif Lahn Jensen):

Ministeren.

Kl. 14:49

Justitsministeren (Peter Hummelgaard):

Jeg ved ikke, om spørgsmålet eller sammenfatningen var et forsøg på at gengive, hvad jeg lige sagde, men jeg synes i hvert fald ikke, det var en korrekt gengivelse. Jeg har fuld tillid til det danske folkestyre og til Folketinget. Men som jeg også nævnte i min indledende besvarelse, synes jeg jo selvfølgelig, at det skal være med som en samlet del af afvejningen i vores diskussion om konventionerne, at et lille land som Danmark også er tjent med, at der er nogle fælles, internationale spilleregler. Når alt det er sagt, deler jeg sådan set hr. Morten Messerschmidts til tider både frustration og vrede over også konkrete afgørelser fra Menneskerettighedsdomstolen. Det gælder ikke kun inden for udlændingeområdet. Sørensen og Rasmussen mod Danmark i sin tid synes jeg personlig også var et udtryk for en alt, alt for dynamisk fortolkning. Og det er jo netop også derfor, at den her regering netop vil gå aktivt ind i det arbejde og følge op på Københavnerklæringen under den daværende VK-regering.

Kl. 14:50

Første næstformand (Leif Lahn Jensen):

Spørgeren.

Kl. 14:50

Morten Messerschmidt (DF):

Men det handler om demokratisyn, justitsminister. Jeg er helt med på, at internationale aftaler om moms- og skatteafregning osv. er supergodt, frihandelsaftaler, jeg tror, jeg stemte for dem alle sammen i min tid i Europaparlamentet, det er fint nok. Men når det kommer til noget så vitalt og centralt som Danmarks demografiske fremtid, giver det ingen mening at have en international retsorden. Der er ikke nogen international retfærdighed, som retfærdiggør, at det ikke bare er Folketinget, der afgør sagerne. Derfor vil jeg bare summere mit spørgsmål fra før op igen: Er ministeren ikke enig i, at det her handler grundlæggende om, at man ikke har tillid til, at den danske befolkning kan sammensætte et Folketing, som har en udlændingepolitik, der er i orden?

Kl. 14:51

Første næstformand (Leif Lahn Jensen):

Ministeren.

Kl. 14:51

Justitsministeren (Peter Hummelgaard):

Nej, det er jeg ikke enig i. Som sagt deler jeg noget af kritikken af de konkrete afgørelser, herunder også den tendens, der har været til dynamisk fortolkning af konventionerne, men jeg er ikke enig med hr. Morten Messerschmidt i, at der ikke er grund til at efterstræbe en eller anden udstrakt form for international retsorden. Det tror jeg generelt, også historisk, at især små stater har den største interesse i.

Kl. 14:51

Første næstformand (Leif Lahn Jensen):

Så er det hr. Peter Skaarup.

Kl. 14:51

Peter Skaarup (DD):

Tak til justitsministeren for at komme med regeringens vurdering af den her sag omkring menneskerettighedskonventionen og domstolens afgørelser.

Jeg kunne godt tænke mig at spørge justitsministeren om hele det grundlæggende her, nemlig at der – og ministeren er jo sådan set lidt inde på det – forsvinder magt væk fra det danske Folketing, og at det smuldrer lidt imellem hænderne på os i forhold til at bestemme, hvem der skal udvises fra Danmark, når de har lavet grov kriminalitet.

Så langt tror jeg vi er enige, altså om, at her er der en udfordring. Så er der nok forskellige vurderinger af, hvad der skal gøres ved den udfordring. Regeringen kommer med sin i regeringsgrundlaget, hvor man altså i regeringsgrundlaget den 14. december 2022 siger, at man vil tage fat på det, man vil analysere osv. osv.

Så har vi andre jo i et skriftligt spørgsmål spurgt regeringen: Hvornår sker der så noget, altså hvornår begynder man med det arbejde? For nu er det jo snart et halvt år siden, at der kom et regeringsgrundlag. Kan ministeren her i Folketinget i dag fortælle, hvornår man sætter det arbejde i gang?

Kl. 14:52

Første næstformand (Leif Lahn Jensen):

Ministeren.

Kl. 14:52

Justitsministeren (Peter Hummelgaard):

Jamen det arbejde er under forberedelse. Og i øvrigt også tak for anerkendelsen af, at der bestemt er store dele af den her problematik, vi deler analysen af og deler problemformuleringen af.

Så tror jeg, vi kan have forskellige svar, eller i hvert fald i forhold til beslutningsforslagets indhold, på, hvad man så både bør og kan gøre ved det. Men det arbejde er under forberedelse. Jeg håber på, ligesom udenrigsministeren også gør det, at kunne vende tilbage til Folketinget snarest med en nærmere, præcis angivelse af de næste skridt.

Kl. 14:53

Første næstformand (Leif Lahn Jensen):

Spørgeren.

Kl. 14:53

Peter Skaarup (DD):

Det lyder jo godt – »snarest« – men hvornår er snarest, minister? Vi har faktisk stillet et spørgsmål i Folketinget, hvor vi sådan lidt får en kurv i forhold til at få at vide, hvornår der sker noget.

Er snarest inden sommer, altså her inden Folketinget går på sommerferie, eller hvornår er snarest?

Kl. 14:53

Første næstformand (Leif Lahn Jensen):

Ministeren.

Kl. 14:53

Justitsministeren (Peter Hummelgaard):

Jeg kan ikke på stående fod kortlægge tidsplanen, men det vil jeg meget gerne have lov til at vende tilbage til hr. Peter Skaarup omkring.

Kl. 14:54

Første næstformand (Leif Lahn Jensen):

Så er det fru Pernille Vermund.

Kl. 14:54

Pernille Vermund (NB):

Tak for det. I Nye Borgerlige er vores indstilling, at konventioner, som står i vejen for, at vi i Danmark kan bestemme udlændingepolitikken selv, enten må ændres eller opsiges. Vi erkender dog også, at vi er et meget lille mindretal, desværre, som har den indstilling i dag, og derfor må vi, med det store flertal, der siger, at konventionerne nærmest er hellige – en form for vestlig sharia, vil jeg næsten kalde dem – jo sige: Hvad kan vi gøre inden for konventionerne? Og noget af det, der undrer mig, er, at der er andre lande, som har en mere, hvad skal man sige, lemfældig omgang med de domme, der kommer fra Domstolen, uden at det har reelle konsekvenser, og at vi i Danmark altid skal være dukse – at vi sætter hensynet til f.eks. udvisningsdømte kriminelle udlændinge og deres ret til at gå frit højere end hensynet til danskernes frihed og tryghed og sikkerhed.

Har ministeren eller regeringen gjort sig nogen overvejelser om, om man kunne lægge sig lidt længere ind i retning af, at der er nogle steder, hvor vi må sige, at det godt kan være, at vi får en påtale her, men at det må vi så leve med af hensyn til danskerne, uden at vi udtræder af konventionen?

Kl. 14:55

Første næstformand (Leif Lahn Jensen):

Tak. Ministeren.

Kl. 14:55

Justitsministeren (Peter Hummelgaard):

Jamen altså, det er jo ofte bl.a. danske domstole og også danske myndigheder, der har opgaven med at tolke på, hvad konsekvensen måtte være af en given dom. Det er, uanset om det er fra Menneskerettighedsdomstolen, eller om det fra EU-Domstolen eller for den sags skyld fra andre internationale retsorganer.

Jeg deler sådan set fru Pernille Vermunds synspunkt, og vi ønsker også i videre udstrækning at kunne udvise kriminelle udvisningsdømte udlændinge. Men jeg tror bare, det er meget, meget vigtigt, inden man beslutter sig for, at det er nok til at opsige Danmarks tilslutning til Den Europæiske Menneskerettighedskonvention, at man heller ikke cherry picker. For uden at jeg ved det – men jeg kan næsten gætte mig til det – er der jo også afgørelser fra Den Europæiske Menneskerettighedsdomstol, som fru Pernille Vermund enten for nylig har været glad for eller i hvert fald historisk har været glad for. Jeg kunne forestille mig, at bl.a. afgørelsen i Sørensen og Rasmussen-sagen, som bl.a. ophævede eksklusivaftalerne på arbejdsmarkedet, var noget, som man i hvert fald i en række borgerlige partier glædede sig over.

Kl. 14:56

Første næstformand (Leif Lahn Jensen):

Spørgeren.

Kl. 14:56

Pernille Vermund (NB):

Jo, men der er jo fordele og ulemper ved alt, og lige præcis på det her område siger vi, at den store ulempe, der er ved, at det ikke er Folketinget, der vedtager udlændingepolitikken i Danmark, men at man har deponeret det i en meget, hvad skal man sige, progressiv og ekstrem fortolkning af menneskerettighedskonventionen og de domme, der så følger deraf, er – set fra vores perspektiv – et af nutidens største problemer. Og det er også derfor, jeg appellerer til, at man, hvis man nu gerne vil fastholde konventionen, så siger, at så må vi leve med, at der indimellem kommer nogle domme mod os, ligesom man gør i andre lande. Der er jo lande som Tyskland, Finland osv., som har domme imod sig, og det lever de med.

Kl. 14:57

Første næstformand (Leif Lahn Jensen):

Ministeren.

Kl. 14:57

Justitsministeren (Peter Hummelgaard):

Jeg er generelt tilhænger af, at vi i Danmark heller ikke skal overimplementere ting og heller ikke overimplementerer retsvirkninger af afgørelser. Vi skal selvfølgelig følge de konventioner og traktater, vi har tilsluttet os – afgjort. Men jeg tror også, det er vigtigt, at vi erkender med os selv, at det altså er Folketinget, det er os selv, der beslutter hele udlændingepolitikken. Og så bliver der af og til hejst nogle flag, sat nogle begrænsninger, og der, hvor det er udtryk for en dynamisk fortolkning af konventionernes rækkevidde, mener jeg at Danmark skal udfordre mest muligt.

Kl. 14:57

Første næstformand (Leif Lahn Jensen):

Vi siger tak til ministeren. Der er ikke yderligere korte bemærkninger, og vi går i gang med ordførerrækken. Den første ordfører er hr. Bjørn Brandenborg, Socialdemokratiet. Velkommen.

Kl. 14:58

(Ordfører)

Bjørn Brandenborg (S):

Tak for det, formand. Beslutningsforslaget lægger op til, at regeringen går ind i aktive forhandlinger om at ændre den europæiske menneskerettighedskonvention og tager initiativ til, at Danmark får et forbehold for konventionerne, så der kan føres den udlændingepolitik, der er flertal for i Folketinget. Forslagsstillerne har jo rejst den her diskussion før, og selv om jeg kan begynde med at slå fast, at vi ikke synes, at de løsninger, som forslaget lægger op til, er de rigtige, vil jeg gerne anerkende, at det her er en meget, meget vigtig debat, og jeg er glad for, at forslagsstillerne har indkaldt til den her i dag. Vi skal kunne tale om de dele af konventionerne og fortolkninger heraf, som kan være problematiske set med danske briller, og de dele af konventionerne, som vi også er uenige i. Ministeren nævnte eksempelvis selv de snævre rammer for at kunne frakende dansk statsborgerskab og de begrænsede muligheder for at kunne udvise nogle former for kriminelle udlændinge. Nogle af konventionerne er desværre blevet så stramme, at de kan hæmme vores muligheder for at træffe beslutninger og handle i vores egen interesse på nogle meget, meget vigtige områder. Derfor er vi enige i, at vi skal sørge for at teste og udfordre de rammer og grænser, som konventionerne sætter op.

Udlændinge, der kommer til Danmark og begår kriminalitet, har ikke noget at gøre her, og vi ser gerne, at flest mulige kriminelle udlændinge udvises inden for konventionerne. For at det kan lade sig gøre, må vi gøre, hvad vi kan for at udfordre Den Europæiske Menneskerettighedsdomstol og gennem tredjepartsindlæg påvirke den efter vores opfattelse alt for snævre fortolkning af Den Europæiske Menneskerettighedskonvention. Vi synes dog ikke, at det er den rigtige løsning at forlade det internationale samarbejde, som vi mener vi som et lille land har en stor interesse i også at være en del af. Men vi synes, at vi skal have en også kritisk holdning til det og en ambition om at ville påvirke og ændre der, hvor vi synes at det er til vores fordel. Derfor er vi selvfølgelig også tilfredse med, at det fremgår af regeringsgrundlaget, at regeringen vil udnævne en ambassadør, der skal sikre, at Danmark engagerer sig endnu mere i arbejdet med konventionerne, herunder hvordan de anvendes og fortolkes. Det er desuden godt, at det er besluttet, at der skal laves en grundig udredning af Danmarks forpligtelser og muligheder i forbindelse med den europæiske menneskerettighedskonvention og afgørelser fra Den Europæiske Menneskerettighedsdomstol.

Så for at konkludere vil jeg sige, at vi ikke støtter beslutningsforslaget, men siger tak til forslagsstillerne for at have rejst den her debat. Og så skulle jeg hilse fra Moderaterne og sige, at de heller ikke støtter beslutningsforslaget. Tak for ordet.

Kl. 15:00

Første næstformand (Leif Lahn Jensen):

Tak. Der er en enkelt kort bemærkning, og det er fra hr. Morten Messerschmidt.

Kl. 15:00

Morten Messerschmidt (DF):

Tak, formand. Der er jo noget grundlæggende uærligt over det, når man siger, at man vil udvise så mange udlændinge som muligt, dog inden for konventionerne, for så synes jeg egentlig, hr. Bjørn Brandenborg skulle fortælle vælgerne om alle de udlændinge, der så dermed ikke bliver udvist. Det er jo det, der er hele affæren ved menneskerettighedskonventionen. Én ting er, at det er dårlig jura og alt muligt andet, men helt konkret i forhold til udlændingepolitikken er det jo et vælgerbedrag, for for Socialdemokratiet handler det ikke om at udvise først og så overholde menneskerettighedskonventionen. Det handler om at overholde menneskerettighedskonventionen, og i det fald, det så kan lade sig gøre at udvise, udvise.

Så jeg vil bare gerne spørge, om hr. Bjørn Brandenborg ikke er enig i, at det vigtige for Socialdemokratiet er konventionen, og at så kommer udvisningspåstanden bagefter.

Kl. 15:01

Første næstformand (Leif Lahn Jensen):

Ordføreren.

Kl. 15:01

Bjørn Brandenborg (S):

Nej, det er jeg ikke enig i, og jeg vil også sige til hr. Morten Messerschmidt, at fra min stol af kan man måske bedst karakterisere det som at sige, at enten er man med eller også er man ikke med i det internationale samarbejde om konventionerne. Altså, man kan heller ikke være halvt eller helt gravid. Derfor er vores udgangspunkt, at vi er med i det internationale samarbejde, og så udfordrer vi de områder, hvor vi ikke er enige. Og der er dele af konventionerne, hvor vi er uenige, bl.a. det, der handler om at kunne udvise kriminelle udlændinge, og der gør vi jo alt, hvad vi kan, for sammen med andre lande, der har samme holdning som os, at udfordre det på de områder, hvor vi er uenige. Og så kan man sige, at det, som vi også har gjort som regering – en aftale, som hr. Morten Messerschmidts eget parti jo også er med i – lige nu er at arbejde benhårdt på at sørge for, at de kriminelle udlændinge, der skal udvises, også skal afsone et sted langt væk fra Danmark. Det synes jeg også er et rigtig, rigtig godt forslag.

Kl. 15:02

Første næstformand (Leif Lahn Jensen):

Spørgeren.

Kl. 15:02

Morten Messerschmidt (DF):

Jamen er man med eller ikke med? Er man gravid eller ikke gravid? Er Danmark da ikke medlem af EU? Altså, det ville jeg da ønske vi ikke var, men det er vi da, men vi har da forbehold, gud ske tak og lov – vi har da forbehold. Hvorfor, hr. Bjørn Brandenborg, skulle vi så inden for et så mere løsagtigt regime som Europarådet ikke også kunne få et forbehold?

Kl. 15:02

Første næstformand (Leif Lahn Jensen):

Ordføreren.

Kl. 15:02

Bjørn Brandenborg (S):

Jamen jeg synes, at vi som et lille land har enormt mange fordele ved at være en aktiv del af det europæiske samarbejde og også en aktiv del af vores internationale forpligtelser, og jeg er med på, at hr. Morten Messerschmidt og hr. Morten Messerschmidts parti har en anden holdning. Når det så er sagt, synes jeg, det er en meget, meget relevant debat at have om domstolene, og jeg synes bestemt heller ikke, at vi skal være berøringsangste over for at kritisere den del af de internationale konventioner, som vi er uenige i. Jeg synes, at det er en meget, meget relevant diskussion at have, om der er dele og områder, hvor konventionerne blander sig for meget i vores lovgivning, og den skal vi turde blande os i. Vi skal indgive tredjepartsindlæg og gøre alt, hvad vi kan, for, at det er vores politik, som bliver ført.

Kl. 15:03

Første næstformand (Leif Lahn Jensen):

Jeg siger tak. Der er ikke flere bemærkninger. Vi siger tak til ordføreren, og næste ordfører er hr. Preben Bang Henriksen fra Venstre.

Kl. 15:03

(Ordfører)

Preben Bang Henriksen (V):

Tak for det. Jeg skal indledningsvis sige, at jeg taler på Venstres vegne, og jeg taler også på vegne af Det Konservative Folkeparti, som ikke havde mulighed for at være her i dag, i hvert fald på det her tidspunkt.

Spørgsmålet i dette beslutningsforslag er, om Danmark skal indgå i aktive forhandlinger om ændring eller ophævelse af konventionen her, Den Europæiske Menneskerettighedskonvention. Der er nok ingen tvivl om, at baggrunden jo er de mange udvisningssager, som alligevel ikke får succes, eksempelvis Levakovicsagen.

Vi skal bemærke, at de rettigheder, der er i Den Europæiske Menneskerettighedskonvention, er ret til liv, det er forbud mod tortur, forbud mod slaveri; det er frihed, det er retssikkerhed, retfærdig rettergang, privatliv, religionsfrihed og ytringsfrihed osv. Det er rettigheder, vi har glæde af, og justitsministeren nævnte faktisk en af afgørelserne, som i hvert fald den borgerlige side af salen var meget glade for, nemlig den, der hed, Sørensen og Rasmussen mod Danmark om eksklusivaftaler. Så det er ikke af det onde med alle bestemmelser i konventionerne.

Men det er da klart, at der er nogle af dem, hvor vi synes, at det her ikke rigtig får den udgang, som vi havde forventet. Derfor kunne man fristes til at gå ind for forslaget her. Jeg må bare sige, at det vil have en høj pris, hvis et lille land som Danmark, et af Europas mindste lande, viser vejen ud af konventionerne. Jeg kan jo i hvert fald levende forestille mig, at der er masser af andre lande, der måske føler mere trang til at komme ud end Danmark og i givet fald vil følge efter.

Der gøres allerede meget for at udfordre disse bestemmelser. Jeg tænker her bl.a. på udlændingelovens § 26 om, at anklagemyndigheden altid skal nedlægge påstand om udvisning, medmindre det med sikkerhed vil være i strid med konventionerne osv. Det kender vi i hvert fald rigeligt fra retspraksis. Det er noget af det, vi får tudet ørerne fulde af fylder alt for meget i retten – efter nogens opfattelse, ikke efter min opfattelse.

Jeg må nok også skyde en pil igennem, at det aldrig rigtig tjener noget formål at udfordre konventionerne. Jeg tænker i den forbindelse på advokat og professor, tror jeg også han er, Jonas Christoffersens redegørelse fra 2017, da han var direktør for Institut for Menneskerettigheder, hvor han påpegede, at anklagemyndigheden slet ikke gjorde sit arbejde omkring udvisning, og påpegede, at domstolene i vid udstrækning ikke udviste i det omfang, det kunne lade sig gøre. Det medførte faktisk et ramaskrig rundtomkring, og det har i den grad også medført, at langt flere bliver udvist. Jeg kan ikke sige, at jeg har tal på dem, men jeg kan i hvert fald sige, at jeg har set domme, hvor dommeren helt nøjagtig citerer Christoffersens responsa her.

Så det tjener et formål at udfordre, og det er også det, regeringen gør ifølge regeringsgrundlaget. Man vil udfordre konventionerne. Man udnævner en ambassadør. Jeg står ikke her og kan sige, hvor meget det vil hjælpe, men det vil da i hvert fald få fokus hen på grundlaget, sådan at man kan nå målet med henblik på en grundig udredning heraf.

Så på det foreliggende grundlag kan Venstre ikke støtte forslaget.

Kl. 15:07

Første næstformand (Leif Lahn Jensen):

Tak. Der er en kort bemærkning til hr. Morten Messerschmidt.

Kl. 15:07

Morten Messerschmidt (DF):

Hr. Preben Bang Henriksen nævner en række af de menneskerettigheder, der findes i konventionen, og jeg tror, at jeg vil komme ind på en nærmere behandling af dem i min ordførertale. Men jeg kunne godt tænke mig her konkret at spørge hr. Preben Bang Henriksen, om han, når nu han nævner forbud mod tortur, vil bekræfte, at det netop er artikel 3, som handler om tortur og nedværdigende behandling, der nu er årsag til, at rumænere, der begår kriminalitet i Danmark, ikke må sendes til rumænske fængsler, altså fordi det er en krænkelse af menneskerettighederne, hvis rumænere, der begår ulovligheder i Danmark, skal afsone i rumænske fængsler, hvorimod rumænere, der begår ulovligheder i Rumænien, godt må afsone i rumænske fængsler.

Vil hr. Preben Bang Henriksen bare bekræfte, at når vi ikke kan udvise rumænere til afsoning i Rumænien, så er det netop på grund af bestemmelsen om forbud mod tortur?

Kl. 15:08

Første næstformand (Leif Lahn Jensen):

Ordføreren.

Kl. 15:08

Preben Bang Henriksen (V):

Det er ganske rigtigt artikel 3, der handler om tortur. Jeg tror faktisk, at hr. Morten Messerschmidt har ret, og når jeg siger det, er det, fordi jeg og Retsudvalget for 4-5 år siden tog til Rumænien for at kigge på fængselsceller, netop fordi der var problemer med at komme af med rumænerne, idet der på et tidspunkt havde været en afgørelse om størrelsen af de rumænske celler, og vi kunne i hvert fald se, at det måske ikke var så galt endda. Jeg husker ikke nærmere omstændighederne, og jeg kan heller ikke huske, om ikke den politik eller den afgørelse blev ændret, men jeg er helt sikker på, at hr. Morten Messerschmidt kan huske det bedre end mig.

Kl. 15:09

Første næstformand (Leif Lahn Jensen):

Spørgeren.

Kl. 15:09

Morten Messerschmidt (DF):

[Lydudfald] ... og er der ikke noget paradoksalt i, at hvis man har to kriminelle rumænske brødre – dem findes der jo nogle stykker af – og den ene begår et kriminelt forhold i Rumænien og den anden begår det her i Danmark, altså ensartede forhold, hvor de får den samme dom, så skal den bror, der begår det kriminelle forhold i Rumænien, i et rumænsk fængsel, og det er inden for menneskerettighederne, men Danmark må på grund af menneskerettighederne ikke sende den anden kriminelle bror hjem til Rumænien, så han kan afsone sammen med sin kriminelle bror. Det giver da ingen mening. Hvorfor er det, at vi ikke skal tage et forbehold fra den slags nonsens?

Kl. 15:09

Første næstformand (Leif Lahn Jensen):

Ordføreren.

Kl. 15:09

Preben Bang Henriksen (V):

Jamen jeg kan sagtens følge ræsonnementet i, at det ikke giver mening. Spørgsmålet er så, hvad vi skal gøre, og hr. Morten Messerschmidt kommer så med den løsning, at vi skal tage et forbehold. I den forbindelse kan jeg jo ikke lade være med at tænke på, at jeg har et svar fra Justitsministeriet på et spørgsmål, nr. 1023, som jeg ikke skal stå og citere, for det tillader tiden ikke, men man når i hvert fald frem til en konklusion:

»En opsigelse af Den Europæiske Menneskerettighedskonvention vil endvidere kunne få betydning for Danmarks medlemskab af EU.«

Jeg må sige, at hvis det er rigtigt, så er det i hvert fald en dyr affære.

Kl. 15:10

Første næstformand (Leif Lahn Jensen):

Vi siger tak til ordføreren. Der er ikke yderligere bemærkninger. Den næste ordfører på talerstolen er hr. Peter Skaarup fra Danmarksdemokraterne. Velkommen.

Kl. 15:10

(Ordfører)

Peter Skaarup (DD):

Tak for ordet. I Danmarksdemokraterne mener vi grundlæggende, at tiden er løbet fra konventionerne. Når dybt kriminelle bandemedlemmer som f.eks. Gimi Levakovic ikke kan smides ud af landet på grund af de konventioner, betragter det jo i høj grad, at de på forskellige områder er forældede. Det bekræfter også, at det i høj grad er sådan, at der er brug for, at vi arbejder på at ændre og justere konventionerne, så de passer til den tid, vi lever i, og så vi kan smide kriminelle udlændinge ud af landet så hurtigt som overhovedet muligt, for dem har vi i hvert fald ikke brug for her. Hvis man vil være i Danmark, skal man opføre sig ordentligt, og hvis ikke man kan det, skal man ikke være her. Så enkelt er det. På den baggrund vil jeg også gerne takke forslagsstillerne for at rejse en vigtig debat, der sætter fokus på, at vi netop tager et opgør med de internationale konventioner på forskellige områder.

Det er klart, at når vi så betragter udlændinge i Danmark, er udlændinge i Danmark selvfølgelig meget forskellige, men begår man grov kriminalitet, personfarlig kriminalitet, er svaret selvfølgelig nej til at få lov til at blive her, så skal man ikke være i Danmark. Så hvis konventionen kan ændres, sådan at det er muligt at undgå, at vi har kriminelle udlændinge i Danmark, uanset om det er bandemedlemmer, eller hvem det er, vil Danmarksdemokraterne bakke det op.

Så skal vi jo lige huske på i den her debat, som er vigtig, at regeringen i regeringsgrundlaget har lagt op til, at konventionerne skal udfordres – og jeg citerer: »Vi skal derfor være klar til at udfordre og afsøge de rammer, som konventionerne sætter op, således at deres negative bivirkninger minimeres«. Det står ordret at læse i regeringsgrundlaget. Jeg tror, vi alle sammen kan blive enige om, at det faktum, at vi ikke kan udvise kriminelle udlændinge, der begår alvorlig kriminalitet, er en negativ bivirkning. Så på den måde er der interessante ting at finde i regeringsgrundlaget. Spørgsmålet er selvfølgelig bare, hvad der kommer ud af regeringsgrundlaget, og hvornår kommer der noget ud af regeringsgrundlaget. Men hvis man læser det, som regeringen selv skriver, kan man i og for sig godt have en forventning om, at regeringen har intentionerne om at indgå i en dialog og en forhandling med andre lande om, hvordan konventionerne kan laves om på en sådan måde, så de virker bedre. Det er jo bl.a. også derfor, at regeringen skriver i regeringsgrundlaget, at man vil udnævne en ambassadør, der skal sikre, at Danmark engagerer sig i arbejdet med konventionerne, herunder hvordan de anvendes, og hvordan de fortolkes.

Jeg prøvede her tidligere under debatten at spørge justitsministeren, om vi så kunne det få en tidsplan for det arbejde, for det er klart, at det da er interessant, når der står noget i regeringsgrundlaget om, hvornår hvad sker, men det kunne vi så ikke få her i dag. Jeg håber så, at justitsministeren vil vende tilbage til Folketinget og fortælle, hvornår det her arbejde går i gang. For det er klart, at al den slags arbejde omkring internationale konventioner tager tid, som vi også ved fra tidligere, og det tager måske rigtig meget tid. Så jo hurtigere, man kommer i gang med arbejdet, jo bedre, og det er klart, at som konklusion på vores stillingtagen til forslaget må vi bestemt bakke op om, at man indgår i forhandlinger, så man netop kan drøfte, hvordan konventionen kan udfordres og ændres, så vi sikrer, at kriminelle udlændinge, f.eks. bandemedlemmer, der laver kriminalitet i Danmark, bliver udvist.

Kl. 15:14

Første næstformand (Leif Lahn Jensen):

Tak. Der er indtil videre en enkelt kort bemærkning til hr. Morten Messerschmidt.

Kl. 15:14

Morten Messerschmidt (DF):

Det er bare en afklaring, altså om man, når man bakker op om hensigten, så selvfølgelig også støtter forslaget, altså stemmer ja, når det kommer til andenbehandlingen.

Kl. 15:14

Første næstformand (Leif Lahn Jensen):

Ordføreren.

Kl. 15:14

Peter Skaarup (DD):

Ja, vi er positive over for forslaget. Det er jo sådan, at der i forslaget er forskellige modeller til, hvordan man når hen ad vejen. Og det, som jeg har redegjort for her, er, at vi tror mest på den model, der handler om, at man optager forhandlinger med andre lande med henblik på at ændre konventionerne, sådan at de tager udgangspunkt i det, vi vil, nemlig at vi vil undgå at have kriminelle udlændinge i Danmark.

Kl. 15:15

Første næstformand (Leif Lahn Jensen):

Der er ikke flere korte bemærkninger. Jeg siger tak til ordføreren. Den næste ordfører er hr. Steffen Larsen fra Liberal Alliance. Velkommen.

Kl. 15:15

(Ordfører)

Steffen Larsen (LA):

Mange tak, og det er igen en fornøjelse at komme herop efter hr. Peter Skaarup, hvor alting bare passer til højden. Det er jo skønt.

Vi diskuterer i dag her i salen beslutningsforslaget B 109 om Den Europæiske Menneskerettighedskonvention, som er fremsat af Dansk Folkeparti, og jeg bemærker, at jeg kun har siddet i Folketinget siden valget i november 2022, men at jeg har hørt en næsten konstant og mindst ugentlig strøm af eder over internationale konventioner og menneskerettigheder her i Folketingssalen fra forslagsstillernes parti, og det er ikke, fordi jeg ikke kan nyde at høre det samme nummer igen og igen. For det kan jeg skam. Jeg nyder selv ofte Puccinis »Tosca« eller Slayers »Raining Blood«, og efter at jeg er blevet far, kan jeg også se på Spotify, at det ofte er Popsi og Krelles udgave af »Hjulene På Bussen«, der kommer igen og igen.

Men mennesker her i landet har altså rettigheder, også selv om vi ikke altid er enige i de rettigheders omfang. Mindretalsbeskyttelse går jeg faktisk formodentlig ud fra at Dansk Folkeparti er meget glade for, når det kommer til det danske mindretal i Tyskland og reelt set også det tyske mindretal i Danmark. Men disse mindretalsbeskyttelser er jo f.eks. også dækket af konventioner, som vi er med i, ligesom de jo altså dermed også dækker og beskytter vores mindretal i Tyskland. Således virker den internationale retsorden faktisk meget godt, i det mindste her i Vesten.

Jeg ser dog også gerne, ligesom forslagsstillerne, at vi kan komme af med udvisningsdømte udlændinge, men her er et af problemerne ikke altid så meget konventionerne, som det også er, at modtagerlandene ikke vil modtage deres egne borgere, hvorfor vi vil få dem retur. Det er et helt andet problem med udenrigspolitiske dimensioner ud over, hvad konventionerne har en umiddelbar effekt på. Det er derudover ikke Liberal Alliances politik, at vi skal undtages fra menneskerettighedskonventionen eller dele af den. Og vi kan derfor ikke støtte forslaget.

Kl. 15:17

Første næstformand (Leif Lahn Jensen):

Der er en enkelt kort bemærkning til hr. Morten Messerschmidt

Kl. 15:17

Morten Messerschmidt (DF):

Ja, det vil jo selvfølgelig være nærliggende at spørge, hvilken en af »Tosca«-indspilningerne hr. Steffen Larsen så foretrækker, men jeg tror alligevel, jeg vil spørge lidt til mindretalsrettigheder, for jeg er fuldstændig enig i, at mindretalsrettigheder er væsentlige.

Er der en eneste af de retstilstande, der i dag er udledt af Den Europæiske Menneskerettighedskonvention, som Folketinget ikke bare kunne vedtage efter dansk lov?

Kl. 15:17

Første næstformand (Leif Lahn Jensen):

Ordføreren.

Kl. 15:17

Steffen Larsen (LA):

Det kunne vi jo formodentlig reelt gøre. Men hvad skulle så få andre lande til at respektere vice versa? Altså, menneskerettighedskonventionen har jo også den fordel, at vi, når vi er flere lande, der er tilsluttet den, har den samme gensidige respekt over for hinandens borgere og de ting, som ligger deri.

Kl. 15:18

Første næstformand (Leif Lahn Jensen):

Spørgeren.

Kl. 15:18

Morten Messerschmidt (DF):

Okay, så det handler ikke om at sikre mindretalsrettigheder i Danmark, som hr. Steffen Larsen sagde, men sikre, at der er de samme mindretalsrettigheder i alle menneskerettighedskonventionens lande. Det er fint nok. Hvordan synes hr. Steffen Larsen det går?

Kl. 15:18

Første næstformand (Leif Lahn Jensen):

Ordføreren.

Kl. 15:18

Steffen Larsen (LA):

Mit eksempel var jo med Tyskland. Der har jo været nogle knaster, men grundlæggende fungerer det faktisk udmærket.

Kl. 15:18

Første næstformand (Leif Lahn Jensen):

Vi siger tak til ordføreren. Der er ikke flere spørgsmål. Den næste ordfører på talerstolen er fru Rosa Lund fra Enhedslisten. Velkommen.

Kl. 15:18

(Ordfører)

Rosa Lund (EL):

Tak. Det her beslutningsforslag er jo på mange måder en genfremsættelse, og derfor har jeg lyst til at sige, at traditionen tro har vi nu en debat om Danmarks forhold til menneskerettighederne og menneskerettighedskonventionen. Traditionen tro tager debatten også udgangspunkt i, hvordan vi kan begrænse menneskerettighederne, og hvordan vi kan sørge for, at Danmark ikke skal leve op til dem. Den udvikling, hvor vi diskuterer, hvordan menneskerettighederne kan droppes, frem for at diskutere, hvordan vi sikrer hver enkelt borger beskyttelse, som menneskerettighederne jo netop giver, synes jeg er meget skræmmende, og det er absolut ikke den måde, vi gerne vil diskutere menneskerettigheder på i Enhedslisten. Jeg vil gerne diskutere menneskerettigheder, og jeg vil egentlig gerne starte med at sige tak til Dansk Folkeparti for at lægge kortene så ærligt frem, for noget af det, jeg synes er allermest irriterende, er, når vi har beslutningsforslag herinde, som tydeligt strider imod menneskerettighedskonventionen, og som man ligesom prøver at snige igennem. Så synes jeg, det er meget bedre med ærlig snak fra Dansk Folkeparti om, at de gerne vil ud af konventionerne, og så kan vi diskutere det. Så tak for det. Det synes jeg er at tage debatten fra et meget mere ærligt udgangspunkt.

Jeg vil dog sige, at det udgangspunkt, jeg synes vi skal diskutere menneskerettighederne ud fra, ikke er, hvordan vi kan begrænse dem, men hvordan vi kan udvide dem. Menneskerettighedskonventionen er ikke sådan et loft, som vi hele tiden støder hovedet imod – av, av. Nej, menneskerettighedskonventionen er det gulv, vi står på, og der er mange trin, vi kan gå højere op her. Det synes jeg burde være sådan vi diskuterede det, men det er det så ikke i dag, og det er også fair nok, når det er Dansk Folkeparti, der har fremsat forslaget. Så kan vi jo selv fremsætte et beslutningsforslag, som tager udgangspunkt i, hvordan vi udvider menneskerettighederne, hvis vi gerne vil have den debat.

Under det danske formandskab for Europarådet i 2018 lykkedes det jo den daværende danske regering at få vedtaget den såkaldte Københavnererklæring. Det skete efter mange års dansk lobbyarbejde, der havde til formål at få Den Europæiske Menneskerettighedsdomstol til at blande sig mindre i den stramme danske udlændingepolitik. Nu blev Københavnerklæringen ikke helt så vidtgående som det første danske udkast, men i dag, her flere år senere, er der vist almindelig enighed blandt dem, der følger Den Europæiske Menneskerettighedsdomstols praksis, om, at erklæringen fik domstolen til at trække følehornene til sig og udvise en større tilbageholdenhed med at blande sig. Da det stod klart, at Københavnerklæringen kunne vedtages, konstaterede den daværende justitsminister, hr. Søren Pape Poulsen, over for Ritzau:

»Ansvaret for at overholde menneskerettighederne er hos de enkelte lande. Vi behøver ikke en second opinion fra Strasbourg.«

Enhedslisten er helt, helt uenig i den tidligere justitsministers synspunkt. Når vi netop har menneskerettighedskonventionen og en menneskerettighedsdomstol, er det udtryk for, at det ikke er godt nok at overlade ansvaret for at overholde menneskerettighederne til de enkelte lande. Rusland, Ungarn og Tyrkiet er alle lande, som har tilsluttet sig både Europarådet og Den Europæiske Menneskerettighedskonvention, men jeg synes, det er svært at argumentere for, at vi bare skal overlade ansvaret for at overholde menneskerettighederne til Putin, Orbán eller Erdogan. I Danmark er menneskerettighedskrænkelserne heldigvis ikke så omfattende som i Rusland, Ungarn eller Tyrkiet, men jeg mener stadig, at vi har brug for en second opinion fra Strasbourg, for ellers er vi ilde stedt. Hvis det ikke havde været for Menneskerettighedsdomstolens dom i Jersildsagen i 1994, kunne vi i dag have haft et medielandskab, hvor aviser, medier, radio og tv holdt sig tilbage fra at gengive ekstremistiske synspunkter og dermed fortiede dem. Menneskerettighedsdomstolen slog i 1994 fast, at man ikke kan straffe budbringeren, altså journalisten, for at vidererapportere yderliggående synspunkter. Den dom har altså været virkelig afgørende for ytringsfriheden og medielandskabet i Danmark. Det er jo en gammel sag, men jeg synes alligevel, den er værd at fremhæve.

Vi har også andre sager fra Den Europæiske Menneskerettighedsdomstol, hvor Danmark helt åbenlyst ikke har overholdt reglerne. Det er jo ikke så længe siden, vi har ændret reglerne for familiesammenføring, fordi de var i strid med menneskerettighederne. Derfor synes jeg bare, det er beviset på, at vi har brug for en second opinion fra Strasbourg, og det kommer nok ikke bag på nogen, jeg vil i hvert fald sige, at hvis det kommer bag på nogen inde i den her sal, at Enhedslisten er uenig i det her forslag, har vi gjort vores arbejde dårligt, så jeg vil bare understrege, at vi stemmer imod det her forslag.

Kl. 15:23

Første næstformand (Leif Lahn Jensen):

Tak for det. Der er en enkelt, der er ønske en kort bemærkning. Hr. Morten Messerschmidt.

Kl. 15:23

Morten Messerschmidt (DF):

Nej, det kommer ikke bag på nogen, og det er i øvrigt heller ikke rigtigt. Altså, der er jo masser af lande uden for Europarådets medlemskreds, som har ytringsfrihed allerede på det tidspunkt, hvor grønjakkesagen blev afgjort, som ville have fået et andet udfald. Så det, at man kun kan komme frem til ytringsfrihed ved at være med i menneskerettighedskonventionen, er bare historisk nonsens.

Men der, hvor jeg egentlig ville komme fru Rosa Lund i møde, var i spørgsmålet om, hvad det egentlig kan være, der driver de andre partier – altså dem, som ikke ligesom vil vedstå sig deres, hvad kan man sige, bekendelse til den emancipationstanke, som jo er født i og af og ind i menneskerettighederne, altså det, at man sætter individet og ikke folket, nationen og historien først. Hvad kan det egentlig være, tror fru Rosa Lund, der gør, at f.eks. Socialdemokratiet – det hørte vi også i ordførertalen – starter med at sige, at man vil udvise, medmindre det overtræder menneskerettighederne, når det, der jo er virkeligheden, er, at man vil bøje sig for menneskerettighederne, og ifald det ikke strider imod dem, vil udvise? Altså, hvordan kan det være, at de lyver på den måde?

Kl. 15:24

Første næstformand (Leif Lahn Jensen):

Ordføreren.

Kl. 15:25

Rosa Lund (EL):

Det ved jeg simpelt hen ikke. Det synes jeg at hr. Morten Messerschmidt skal spørge en, der sidder i regeringen, om, og ikke mig. Men jeg vil dog sige til hr. Morten Messerschmidt, at det at stå på mål for menneskerettighederne og stå vagt om menneskerettighederne, jo netop handler om at sætte folket først, og det ved hr. Morten Messerschmidt også godt.

Kl. 15:25

Første næstformand (Leif Lahn Jensen):

Spørgeren.

Kl. 15:25

Morten Messerschmidt (DF):

Det kommer jeg ind på i min ordførertale. Altså, det, der er interessant, er, at fru Rosa Lund jo har siddet her i Folketinget og fulgt den transformation, som Socialdemokratiet har gennemført, hvor mange ude i befolkningen, tror jeg, har den opfattelse, at de f.eks. fører en stram udlændingepolitik, men hvor det, der i virkeligheden er tilfældet, er, at de vil have, at Danmark skal være styret efter menneskerettighederne, og ifald menneskerettighederne giver lov, må Folketinget bestemme.

Hvad er det, der gør, tror fru Rosa Lund, at Socialdemokratiet på den måde spiller en, hvad kan man sige, falsk violin eller jo i hvert fald to forskellige melodier over for vælgerne?

Kl. 15:25

Første næstformand (Leif Lahn Jensen):

Ordføreren.

Kl. 15:25

Rosa Lund (EL):

Hvis jeg bare vidste, hvorfor Socialdemokratiet gør, som Socialdemokratiet gør, så ville mit liv simpelt hen være så meget nemmere – det ville det. Men jeg må dog bare lige rette hr. Morten Messerschmidt og sige, at det jo faktisk er Folketinget, der har besluttet og vedtaget ved lov at inkorporere menneskerettighedskonventionen. Så derfor synes jeg også, det bliver en lidt falsk debat, at menneskerettighederne skulle være noget, som ikke har noget med Folketinget at gøre. Jo, det har meget med Folketinget at gøre – vi har selv besluttet det, hr. Morten Messerschmidt.

Kl. 15:26

Første næstformand (Leif Lahn Jensen):

Vi siger tak til ordføreren. Der er ikke yderligere bemærkninger. Og den næste ordfører er fru Zenia Stampe fra Radikale Venstre. Velkommen.

Kl. 15:26

(Ordfører)

Zenia Stampe (RV):

Det vil jo heller ikke komme som nogen stor overraskelse, at Radikale Venstre ikke kan støtte beslutningsforslaget. Og jeg tør måske også være helt ærlig i min begrundelse, og måske også lidt provokerende, for hr. Morten Messerschmidt spurgte justitsministeren – sådan husker jeg det, eller også var det en af regeringsordførerne – om vedkommende virkelig ikke stolede på Folketinget. Og det er jo lige præcis sagen, altså at når det handler om det enkelte menneskes integritet – og det er det, menneskerettigheder handler om – nej, så stoler jeg ikke på Folketinget. Og det lyder provokerende, og det lyder kontroversielt, men det er jo faktisk derfor, vi har en grundlov, for grundloven står over Folketinget. Så på den måde er der egentlig heller ikke noget odiøst ved, at der er nogle ting, vi siger, som ikke bare er op til en første-, anden- eller tredjebehandling – som i disse dage, disse tider med krisestemning osv. kan gøres vældig hurtigt; det så vi under corona. Så der er ting, ja, som er så vigtige, at vi ikke vil overlade dem til Folketinget og folkestemninger.

Derfor vil vi gerne gå skridtet videre. Vi vil jo gerne inkorporere menneskerettighederne ikke bare i dansk lov, men i grundloven – jo egentlig også, fordi det bliver en måde, hvor menneskerettigheder i stedet for at være sådan noget fremmed noget nede i Strasbourg eller Bruxelles eller langt væk i hvert fald bliver noget, som vi selv tager ind i vores grundlov, og hvor man vil henvise til menneskerettighederne i en retssag og ikke noget, som ligger langt væk.

Så derfor støtter vi ikke beslutningsforslaget. Vi synes, det er rigtigt, at når det handler om det enkelte menneskes integritet, er der en særlig beskyttelse, og den ligger faktisk ud over den almindelige hverdagsbehandling af love her i Folketinget.

Kl. 15:28

Første næstformand (Leif Lahn Jensen):

Tak. Der er en enkelt kort bemærkning fra hr. Morten Messerschmidt.

Kl. 15:28

Morten Messerschmidt (DF):

Jeg føler mig overhovedet ikke provokeret, jeg føler mig kun bekræftet, og det synes jeg er rart. Altså, det er godt, at der er en tese og en antitese i dansk politik, og det har siden 1871 været det nationalkonservative over for radikalismen, og det lever stadig væk videre – ovenikøbet i balance, kan man sige; for en stund er vore partier lige store.

Det, jeg vil spørge til, er mere det juridiske i det. Hvis fru Zenia Stampe og hendes parti får det øvrigt meget velartikulerede ønske, som jeg også har læst fru Zenia Stampe fremføre som formand for den republikanske bevægelse eller noget i den stil, gennemført, hvad vil så være retskilden for menneskerettighedsbeskyttelsen? Vil det være grundloven, eller vil det være konventionen? Altså, hvem er sidste fortolker – Strasbourgdomstolen eller Højesteret?

Kl. 15:29

Første næstformand (Leif Lahn Jensen):

Ordføreren.

Kl. 15:29

Zenia Stampe (RV):

Altså, det, som vores arbejde peger i retning af, er jo, at man så i det danske retsvæsen vil henvise til grundloven og den udlægning af menneskerettighederne, der vil være der, for det vil jo ikke nødvendigvis være en en til en-kopi af formuleringer. Det kan være omformuleringer, og det vil det sandsynligvis være i flere tilfælde, altså hvor man omformulerer det til en dansk kontekst, og så vil det være den umiddelbare retskilde. Men derfor vil vi stadig væk være medlem af Den Europæiske Menneskerettighedsdomstol, og derfor vil vi jo alligevel være bundet af menneskerettighederne, også i forhold til det system.

Så man kan sige, at det på en måde bliver en dobbeltsikring af menneskerettighederne, sådan at man kan henvise til en dansk retskilde, hvor der faktisk er nogle danske politikere og nogle danske jurister, der har prøvet at omformulere det til en dansk kontekst og lægge vores egen fortolkning ind, og det vil nok være den, man umiddelbart forholder sig til ved domstolene, men det er klart, at man jo også vil være nødsaget til at forholde sig til domme fra Den Europæiske Menneskerettighedsdomstol.

Kl. 15:30

Første næstformand (Leif Lahn Jensen):

Spørgeren.

Kl. 15:30

Morten Messerschmidt (DF):

Nu skal jeg jo ikke give råd til mine modstandere, men jeg tror, at man skal passe meget på med at lave to konkurrerende højesteretter. Vi har det jo lidt i EU-sager, hvor der ofte kan opstå tvivl ved Højesteret, med hensyn til om Danmark f.eks. med inkorporeringsloven har overdraget beføjelser til EU og man derfor er nødt til at underkende EU-Domstolen. Det skete f.eks. i Ajossagen for ikke så længe siden.

Jeg synes jo, det er meget mere fornuftigt at have danske menneskerettigheder, altså som ligger i et dansk system. Vi kender det jo os fra grundloven, som fru Zenia Stampe er inde på, med beskyttelse af ytringsfriheden, der skal fortolkes af Højesteret snarere end af et internationalt system. Så det vil jeg bare kvittere for, og så vil jeg give det gode råd, at den danske Højesteret faktisk er en udmærket fortolkningskilde, med hensyn til fortolkning af grundloven.

Kl. 15:31

Første næstformand (Leif Lahn Jensen):

Ordføreren.

Kl. 15:31

Zenia Stampe (RV):

Jeg kan godt forstå, at det ud fra Dansk Folkepartis perspektiv er et godt råd, for jeg går ud fra, at hvis vi kun havde en menneskerettighedsbeskyttelse i grundloven og det var noget vi skulle blive enige om herinde og ved diverse folkeafstemninger, med de krav, der er, så ville det nok ikke blive indrettet helt så ambitiøst som det system, vi har i dag. Det tror jeg det ville være svært at få opbakning til. Og derfor lever jeg med, at vi både kan have en dansk retskilde, som Højesteret kan henvise til, og så et europæisk system.

Kl. 15:32

Første næstformand (Leif Lahn Jensen):

Vi siger tak til ordføreren. Der er ingen yderligere bemærkninger. Den næste ordfører er fru Pernille Vermund, Nye Borgerlige. Velkommen.

Kl. 15:32

(Ordfører)

Pernille Vermund (NB):

Tak. Konventioner giver borgere rettigheder, og rettigheder for nogle kan ikke indføres eller fastholdes, uden at det medfører pligter eller byrder for andre. De rettigheder, som konventionerne giver til udlændinge, pålægger danskerne byrder, byrder, som man som borger tydeligt mærker i sin hverdag, men som ofte bliver glemt, når politikere og meningsdannere ideologisk og uden refleksion over konsekvenserne forsvarer konventionerne, som var de hellige skrifter, en form for vestlig sharia.

For nylig besluttede et flertal i Folketinget økonomisk at kompensere borgerne omkring Kærshovedgård for de gener, de oplever, fordi udvisningsdømte udlændinge chikanerer, hærger og går frit omkring i området. Udvisningsdømte voldtægtsforbrydere, narkodømte og drabsmænd får lov til at gå frit omkring til fare for befolkningen, og det skaber naturligvis utryghed. Men i stedet for at sikre, at de udvisningsdømte ikke hærger befolkningen, så er svaret til borgerne fra de konventionsforherligende politikere, at man accepterer, at en del af danskerne lever med en konstant utryghed og chikane, og så beder man resten af befolkningen om at betale for de gener, som det medfører.

Hvorfor? Jo, fordi hensynet til menneskerettighedskonventionen og dermed de kriminelle udlændinges ret til at færdes frit i Danmark for en del partier vejer tungere end hensynet til lovlydige danskeres frihed og sikkerhed. Det er, når alt kommer til alt, en helt uforståelig politisk prioritering. Danskerne skal ikke leve i utryghed og bures inde med ekstra tyverisikring, massiv politibeskyttelse, overvågning og lemfældige økonomiske kompensationer, fordi de kriminelle ikke vil forlade landet. Kriminelle udlændinge skal rejse ud, og kan eller vil de ikke det, må de opholde sig et sted, der er afsondret fra resten af befolkningen, et sted, hvor der kun er én dør ud, og det er døren ud af landet.

Men her står en ekstremt dynamisk og progressiv fortolkning af menneskerettighedskonventionen i vejen. De kriminelle udvisningsdømte har, til trods for at de er dømt til udvisning, og at de derfor logisk set ikke burde kunne gå frit rundt i Danmark, ret til at få adgang til samfundet. Det savner jo enhver logik, ligesom det savner logik, at det kun er godt en tredjedel af de udenlandske voldtægtsforbrydere, der rejser ud af landet. Alt for mange får lov til at blive. Det samme ser vi i andre grove forhold, hvor udlændinge, der dømmes for bl.a. personfarlig kriminalitet, slipper for en udvisning.

Menneskerettighedskonventionens artikel 8 om retten til et familieliv bliver nemlig fortolket ekstremt vidtgående af Den Europæiske Menneskerettighedsdomstol. Det er ikke i Danmarks interesse at deponere vores folkestyre og selvbestemmelse i forældede konventioner og internationale domstole, og det er ikke i vores interesse, at stadig flere politiske spørgsmål bliver til juridiske spørgsmål og dermed isoleret fra den demokratiske samtale. Det er i øvrigt decideret uansvarligt at tildele og fastholde vidtgående rettigheder for dybt kriminelle udlændinge på bekostning af danskernes sikkerhed og frihed. I Danmark er det den danske befolkning, som skal bestemme lovgivningen.

Konventionerne er lavet i en anden tid og med et andet formål, og de er ikke hellige skrifter. De konventioner eller bestemmelser i internationale aftaler, som lægger urimelige byrder på den danske befolkning, og som står i vejen for en retfærdig udlændingepolitik, som kan føres af Folketinget i Danmark, må enten opsiges eller undsiges ved at give dansk lov fortrinsret for konventionen. Lovgivningen skal passe til det sted, de forhold og de erfaringer, hvor effekterne af lovgivningen føles og mærkes. Det sted er i Danmark, for det er danskerne, der bærer konsekvenserne.

Med disse ord skal jeg meddele, at Nye Borgerlige støtter forslaget.

Kl. 15:36

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det ordføreren for forslagsstillerne, hr. Morten Messerschmidt, Dansk Folkeparti.

Kl. 15:36

(Ordfører for forslagsstillerne)

Morten Messerschmidt (DF):

Tak, formand. Hvad er Europa? Hvornår blev Europa grundlagt? Jeg vil tillade mig at sige: i 1215. I 1215 gjorde de britiske stormænd oprør imod den tyranniske konge Johan uden Land, som igennem mange år havde tyranniseret den britiske befolkning, afsagt domme og smidt folk i fængsel uden lov og ret. I 1215 var det nok, og vi fik Magna Carta. Magna Carta er Europas fødselsattest. Og hvad siger Magna Carta? Jo, den siger: Loven først, så dom. Loven føder dommen. Uden lov ingen retfærdig dom. Det er også det, der står i den danske grundlov – vi var inde på det under den forrige behandling – i § 64: at i deres kald har dommerne ene at følge loven. Loven kommer først.

Hvad skal loven så være? Et sindigt folketingsmedlem har bemærket, at der i de små friser rundtomkring her bl.a. vil læses: »Med lov skal land bygges«. Det er fra indgangsordene til det, man kan sige er den danske Magna Carta, nemlig Jyske Lov, der kommer i 1241. Og der står noget ganske klogt om loven. Der står, at loven skal være »tålelig, efter landets sædvane, passende og nyttig og tydelig, så at alle kan vide og forstå, hvad loven siger. Loven skal ikke gøres eller skrives til nogen mands særlige fordel, men efter alle deres tarv, som bor i landet.« 

Det er smukt, det er rigtigt, og det er præcis det modsatte af Den Europæiske Menneskerettighedskonvention, som jo er politik. Og jeg synes egentlig, at hr. Preben Bang Henriksen sagde det meget tydeligt, da han omtalte en af dommene om arbejdsmarkedspolitik og han sagde, at den borgerlige side af salen var glade, underforstået, at venstrefløjen var sure. Men domme skal jo ikke glæde nogen og gøre andre triste. Det kan loven gøre, for loven kan gøre det uretfærdige uretfærdigt og det retfærdige retfærdigt, for loven er jo midlet, som dommen bygger på, og loven kan laves om. Men når dommen bliver til loven, er demokratiet ophævet. Så har vi tyranniet, for så er domstolen blevet til det sted, hvor den politiske kamp foregår.

Derfor er det netop ikke en beskyttelse, når man i konventionen, som hr. Preben Bang Henriksen rigtigt nævner det, har retten til liv, retten mod tortur, retten til privatliv og familieliv, for det er jo ikke lov; det er jo politik. For jeg tror, der er lige så mange holdninger til, hvad retten til liv betyder, som der er borgere i det her land. At have ret til liv betyder det så, at abort er forbudt? Er fosteret ikke levende? Det er der nok ikke kun ét svar på. Hvad er privatliv? Hvad er familieliv? Mon ikke de fleste, når de hører ordene forbud mod tortur, tænker på frygtelige torturkamre, hvor folk får revet lemmerne af, og nok ikke så meget på kvadratmeterantallet i de rumænske fængsler? Derfor er menneskerettighederne politik, for de kræver fortolkning, de kræver udfyldelse, og ved det, at man flytter den fortolkning ind i en domstol, gør man vold på loven, for det bør selvfølgelig stå i loven, hvad man mener med ret til liv. Hvor skal abortgrænsen gå? Det bør stå i loven, om vi har eksklusivaftaler eller ej. Det bør stå i loven, hvilke rettigheder man som tiltalt har og ikke har – i loven, som skal være tålelig, efter landets sædvane, passende, nyttig og tydelig.

Kl. 15:41

Ingen af de tillægsord kan man sige at menneskerettighedskonventionen lægger op til. Den er i sagens natur ikke efter landets sædvane, den hylder tværtimod en international standard, som jo hviler på en løgn om, at der skulle være en fælles forståelse af det sande og det retfærdige. Det er der ikke. Sandhed og retfærdighed er størrelser, som vi mennesker afhængigt af den tid og kultur, vi lever i, bliver enige om. Hvis der var en fælles forståelse af sandheden, ville vi jo have fælles regler i alle europæiske, ja, i alle verdens lande. Hvis der var en fælles forståelse af det retfærdige, ville vi jo være enige om det på tværs af lande. Det er vi ikke. Og ligeså må man sige, at menneskerettighederne umuligt kan være hverken passende, nyttige eller tydelige, for der er ikke nogen, der aner, hvad de betyder. Det kan vi godt leve med i politik, for der har vi valgt et glimrende system, der hedder valg og demokrati, hvor vi så overlader det til politikerne, til os, til de folkevalgte, at afgøre, hvad der skal forstås ved det, idet vælgerne mindst hvert fjerde år har mulighed for at vælge nogle andre, så man kan få en anden udlægning.

Det er, når Folketinget fralægger sig pligten til at svare på de spørgsmål, vælgerne stiller, at det store svigt sker, og det er det, menneskerettighedskonventionen handler om. Ja, jeg er da helt med på, at det er et flertal i Folketinget, der har besluttet, at vi ikke har en holdning til de områder, hvor menneskerettighedskonventionen ikke giver os lov til at have det, men svigtet ligger jo netop hos de folketingsmedlemmer, som tillader den retstilstand, som tillader, at vi overlader spørgsmål om, hvad vi skal forstå ved ret til liv, ret til familieliv, ret til privatliv, forbud mod tortur, til nogle andre i stedet for selv at påtage sig ansvaret – og ovenikøbet tillader sig at gøre det med den påstand, at det, at Danmark så båndlægger sig, skulle skabe en bedre retstilstand rundtomkring i verden. Det er jo ikke tilfældet, det er jo på ingen måde tilfældet.

Følger man overhovedet ikke med i, hvad der foregår i Tyrkiet, i Aserbajdsjan, i Rusland og i en lang stribe af andre lande, som jo har skrevet under på den her konvention, og hvor man bestemt ikke sidder i ængstelse og  bævelse over, om det danske Folketing nu måtte mene det ene eller det andet, før man krænker individuelle frihedsrettigheder?

Menneskerettighederne er derfor et totalitært overgreb på det naturlige, at det er et lands befolkning, der selv bestemmer i sit eget land. Jeg er meget enig med fru Pernille Vermund – det er næsten ærgerligt, at hun ikke er her, når jeg udsteder en kompliment – i, at der er tale om en slags vestlig sharia, nemlig det, at man helt imod den verdslige orden, som vores samfund har hvilet på, siden kristendommen kom hertil, nemlig at man deler det dennesidige og det hinsidige. Menneskerettighederne er et forsøg på at gøre politik til guddom, til guldkalv, til gammeltestamentlig tordentale, som ikke kan forandres; at udråbe en eviggyldig forståelse af sandhed og retfærdighed, som ikke findes. Og dermed bliver menneskerettighederne ikke bare en voldtægt af menneskelivet, men også af demokratiet, af hele retsstaten, af loven.

Vi i Dansk Folkeparti hylder loven – loven, som skal være tålelig, efter landets sædvane, passende, nyttig og tydelig. Det havde man forståelse for under Valdemar Sejr i 1241, det glippede 700 år senere, og desværre er det kun blevet værre. Jeg har lyst til efter at have hørt fru Zenia Stampes udmærkede tale, synes jeg, at parafrasere Georg Brandes og sige: Jeg hader menneskeretten ind til marven af mine ben. For det er netop alt det modsatte af, hvad en nation skal være, af, hvad loven er, af, hvad et folkestyre skal være, og hvad et folk skal være. Man kan ikke være et folk, hvis ikke man har frihed. Man kan ikke være et folk, hvis man ikke har selvstændighed. Og det er jo netop det, menneskerettighedskonventionen vil tage fra ikke bare danskerne, men alle de folk, hvis politikere har været så kujonagtige at overlade styringen af deres landes endog centrale spørgsmål som vores retssamfund, vores udlændingepolitik og arbejdsmarkedspolitik til dømmende magt – og dermed tilsyneladende overhovedet ikke har forstået, at dommen hviler på loven. Loven kommer først, og bytter man om på det, så har man kun tyranni. Tak, formand.

Kl. 15:46

Første næstformand (Leif Lahn Jensen):

Der er indtil videre en enkelt kort bemærkning. Fru Zenia Stampe, værsgo.

Kl. 15:46

Zenia Stampe (RV):

Tak for at lave en parafrase over Brandes, et af mine egne åndelige forbilleder. Han døde i 1927, det vil altså sige før anden verdenskrig, som jeg tror for alvor satte menneskeretten i fokus, som jeg tror for alvor gav menneskeheden den øjenåbner, at menneskets integritet, det enkelte menneskes integritet, nogle gange kan forsvinde i meget stærke folkestemninger.

Det var jo den direkte erfaring, som gør, at vi i dag går så meget op i menneskerettigheder. Selv om det er længere og længere tid siden, synes jeg jo stadig væk, at vi ser udviklinger i verden, der gør, at vi bliver mindet om, hvorfor der er noget, der næsten er religiøst, og hvorfor der er noget, der nogle gange skal hæves over almindelig hverdagslovgivning. Det medgiver jeg gerne. Jeg mener ikke, det er sharia, men jeg medgiver gerne, at der er noget, der er over hverdagens lovgivning her i Tinget.

Kl. 15:47

Første næstformand (Leif Lahn Jensen):

Ordføreren.

Kl. 15:47

Morten Messerschmidt (DF):

Nej, menneskerettighedstanken bliver født i det franske deputeretkammer i 1791, og det er jo den, der så i hele sin ideologiske fanatisme går blodbestænkt igennem Europas historie, og den kunne ikke have reddet Tyskland fra Hitler. Hvis der er noget, der kunne have reddet Tyskland fra Hitler, så er det formodentlig, at Bismarck aldrig var lykkedes med samlingen af Tyskland. Men jeg kan ikke forestille mig, at det, at man havde en profan menneskerettighedserklæring i Weimarforfatningen skulle have reddet Tyskland mere fra Hitler, end at Stalins forfatning var fuldstændig lige så smukt beskyttet og besmykket med menneskerettigheder. Og jeg tror, at vi må blive enige om, at Stalin og Hitler stort set var to alen af ét stykke.

Kl. 15:48

Første næstformand (Leif Lahn Jensen):

Spørgeren.

Kl. 15:48

Zenia Stampe (RV):

[Lydudfald] ... Den Europæiske Menneskerettighedsdomstol, som jo er blevet kritiseret i dag, kommer jo efter anden verdenskrig og jo også på baggrund af den erfaring. Og for mange af os er det jo stadig væk den opførelse af menneskelig uhyrlighed, hvoraf noget faktisk havde demokratisk mandat. Det er jo det, hr. Morten Messerschmidt selv er inde på, ikke mindst i forhold til Hitler, som jo havde en bred folkelig opbakning. Det er jo lige præcis den type situationer i verdenshistorien, der viser, hvorfor det er så vigtigt at holde fast i, at der er noget, der har en værdi, der er vigtigere end den aktuelle folkestemning.

Kl. 15:48

Første næstformand (Leif Lahn Jensen):

Ordføreren.

Kl. 15:48

Morten Messerschmidt (DF):

Altså, det handler jo lidt om, hvad det er, der skaber det gode samfund. Er det forfatningen, eller er det det, der går forud for den? Og der må jeg bare sige, at Tysklands eksempel åbenlyst viser, at det er det, der går forud for den. For Weimarrepublikkens forfatning var smuk, det var noget af det mest demokratiske, som Europa havde set på det tidspunkt. I øvrigt fik Hitler aldrig flertal i den tyske befolkning, jeg tror, at han maks. fik 44 pct.

Men pointen er sådan set, at det, der skaber et demokratisk samfund, ikke er en forfatning med menneskerettigheder i. Det, der skaber et demokratisk samfund, er, at der er en folkelig forankring, og det er det, der er Tysklands problem, altså at det var et forsøg på at sammenfatte nogle delstater med meget, meget store forskelle, og hvor selve den demokratiske konstruktion derfor blev meget svag. Og det var det, der banede vejen for Hitler, ligesom det var tilfældet med andre diktatorer.

Kl. 15:49

Første næstformand (Leif Lahn Jensen):

Vi kom rundt om historien, og jeg siger tak til ordføreren. Der er ikke flere korte bemærkninger.

Da der ikke er flere, som har bedt om ordet, er forhandlingen sluttet.

Jeg foreslår, at forslaget til folketingsbeslutning henvises til Retsudvalget. Hvis ingen gør indsigelse over for dette, betragter jeg det som vedtaget.

Det er vedtaget.

Kl. 15:49

Meddelelser fra formanden

Første næstformand (Leif Lahn Jensen):

Der er ikke mere at foretage i dette møde.

Folketingets næste møde afholdes på tirsdag, den 25. april 2023, kl. 13.00.

Jeg henviser til den dagsorden, der vil fremgå af Folketingets hjemmeside. Jeg skal øvrigt henvise til ugeplanen, der også vil fremgå af Folketingets hjemmeside.

Mødet er hævet. (Kl. 15:50).


3. møde

Torsdag den 5. oktober 2023 kl. 9.00

Dagsorden

1) Forhandling om redegørelse nr. R 1:

Statsministerens redegørelse i henhold til grundlovens § 38.


(Anmeldelse 03.10.2023. Redegørelse givet 03.10.2023. Meddelelse om forhandling 03.10.2023).

2) 1. behandling af lovforslag nr. L 1:

Forslag til finanslov for finansåret 2024.

Af finansministeren (Nicolai Wammen).

(Fremsættelse 03.10.2023).

3) 1. behandling af lovforslag nr. L 2:

Forslag til lov om fastsættelse af udgiftslofter for stat, kommuner og regioner for finansåret 2027.

Af finansministeren (Nicolai Wammen).

(Fremsættelse 03.10.2023).

4) 1. behandling af lovforslag nr. L 3:

Forslag til lov om ændring af lov om fastsættelse af udgiftslofter for stat, kommuner og regioner for finansåret 2024, lov om fastsættelse af udgiftslofter for stat, kommuner og regioner for finansåret 2025 og lov om fastsættelse af udgiftslofter for stat, kommuner og regioner for finansåret 2026. (Konsekvenser af 2030-planforløb og regeringens forslag til finanslov for 2024 m.v.).

Af finansministeren (Nicolai Wammen).

(Fremsættelse 03.10.2023).

Kl. 09:00

Meddelelser fra formanden

Formanden (Søren Gade):

Mødet er åbnet.

Fra medlem af Folketinget Aki-Matilda Høegh-Dam, der har orlov, har jeg modtaget meddelelse om, at hun fra og med den 7. oktober 2023 atter kan give møde i Tinget. Markus E. Olsens hverv som midlertidigt medlem af Folketinget ophører fra nævnte dato at regne.

Fra medlem af Folketinget Peter Kofod, der har orlov, har jeg modtaget meddelelse om, at han fra og med den 11. oktober 2023 atter kan give møde i Tinget. Søren Rasmussens hverv som midlertidigt medlem af Folketinget ophører fra nævnte dato at regne.

I dag er der følgende anmeldelser:

Udlændinge- og integrationsministeren (Kaare Dybvad Bek):

Lovforslag nr. L 40 (Forslag til lov om ændring af udlændingeloven, lov om midlertidig opholdstilladelse til personer, der er fordrevet fra Ukraine, og hjemrejseloven. (Styrkelse af udlændingemyndighedernes og politiets værktøjer til kontrol af udlændinges indrejse og ophold i Danmark)) og

Lovforslag nr. L 41 (Forslag til lov om ændring af lov om midlertidig opholdstilladelse til personer, der i Afghanistan har bistået danske myndigheder m.v. (Forlængelse af Afghanistan-særloven)).

Ministeren for fødevarer, landbrug og fiskeri (Jacob Jensen):

Lovforslag nr. L 42 (Forslag til lov om ændring af lov om hold af dyr, dyrevelfærdsloven, lov om dyrlæger, lov om dyreforsøg og lov om foderstoffer. (Indarbejdelse af tekstanmærkninger og delegation af sagsforberedelse til private fysiske eller juridiske personer)) og 

Lovforslag nr. L 43 (Forslag til lov om ændring af lov om dyrlæger. (Ændringer som følge af etablering af veterinæruddannelse ved Aarhus Universitet)).

Indenrigs- og sundhedsministeren (Sophie Løhde):

Lovforslag nr. L 44 (Forslag til lov om ændring af sundhedsloven. (Bedre digital forældreadgang til børns helbredsoplysninger, indhentning og videregivelse af helbredsoplysninger og andre fortrolige oplysninger samt etablering af et nævn for sundhedsapps)),

Lovforslag nr. L 45 (Forslag til lov om ændring af lov om videnskabsetisk behandling af sundhedsvidenskabelige forskningsprojekter og sundhedsdatavidenskabelige forskningsprojekter og sundhedsloven. (Smidigere rammer for sundhedsforskning og mere information og selvbestemmelse til patienter og forsøgspersoner m.v.)),

Lovforslag nr. L 46 (Forslag til lov om ændring af lov om lægemidler og sundhedsloven. (Transparens i lægemiddellagre, salg og udlevering af lægemidler under særlige omstændigheder og transport af patienter fra udlandet til sundhedsbehandling i Danmark som følge af internationale humanitære krisesituationer)), 

Lovforslag nr. L 47 (Forslag til lov om ændring af sundhedsloven. (Mulighed for forudgående fravalg af genoplivningsforsøg ved hjertestop)) og 

Lovforslag nr. L 48 (Forslag til lov om ændring af lov om valg til Folketinget og forskellige andre love og om ophævelse af lov om midlertidig videreførelse af rettigheder efter lov om kommunale og regionale valg og lov om valg af danske medlemmer til Europa-Parlamentet i forbindelse med Det Forenede Kongeriges udtræden af Den Europæiske Union. (Modernisering af rammerne for valg og lokaldemokrati m.v.)).

Social- og boligministeren (Pernille Rosenkrantz-Theil):

Lovforslag nr. L 49 (Forslag til lov om ændring af byggeloven. (Undtagelse fra kundgørelse af tekniske specifikationer i Lovtidende m.v.)) og 

Lovforslag nr. L 50 (Forslag til lov om ophævelse af lov for Grønland om børns retsstilling og om ændring af lov om ægteskabs indgåelse og opløsning som sat i kraft for Grønland, forældreansvarsloven og retsplejelov for Grønland. (Ændringer som følge af ikraftsættelse for Grønland af børneloven og lov om børns forsørgelse m.v.)).

Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Mette Thiesen (DF), Helene Liliendahl Brydensholt (ALT), Kim Edberg Andersen (NB) og Aaja Chemnitz (IA):

Beslutningsforslag nr. B 12 (Forslag til folketingsbeslutning om legalisering af aktiv dødshjælp (borgerforslag)),

Beslutningsforslag nr. B 13 (Forslag til folketingsbeslutning om, at personer med insulinkrævende diabetes skal have ret til at få tildelt en sensorbaseret glukosemåler (borgerforslag)) og

Beslutningsforslag nr. B 15 (Forslag til folketingsbeslutning om et stop for techindustriens kommercielle udnyttelse af danske børn og unge (borgerforslag)).

Udenrigsministeren (Lars Løkke Rasmussen):

Beslutningsforslag nr. B 14 (Forslag til folketingsbeslutning om Danmarks indgåelse af overenskomst af 14. juni 2022 mellem Kongeriget Danmarks regering sammen med Naalakkersuisut på den ene side og Canadas regering på den anden side om maritim afgrænsning og landeafgrænsning i området mellem Grønland og Canada).

Titler på de anmeldte sager vil fremgå af www.folketingstidende.dk (jf. ovenfor).

Et flertal i Udvalget for Digitalisering og It har anmodet om, at beslutningsforslag nr. B 15 om et stop for techindustriens kommercielle udnyttelse af danske børn og unge (borgerforslag) henvises direkte til udvalget med henblik på at blive undergivet en første og eneste behandling i Folketinget. Beslutningsforslaget er en genfremsættelse af beslutningsforslag nr. B 120, der blev førstebehandlet den 15. maj 2023. Denne fremgangsmåde kræver Tingets samtykke, og hvis ingen gør indsigelse, betragter jeg dette som givet.

Det er givet.

Åbningsdebatten i dag vil blive tolket på tegnsprog, således at døve kan følge debatten. Tegnsprogstolkningen kan ses direkte på Folketingets hjemmeside www.ft.dk og efterfølgende on demand.

Inden vi går i gang, skal jeg oplyse om, at der ved denne debat vil kunne komme indlæg på henholdsvis grønlandsk og færøsk.

Det første punkt på dagsordenen er:

1) Forhandling om redegørelse nr. R 1:

Statsministerens redegørelse i henhold til grundlovens § 38.


(Anmeldelse 03.10.2023. Redegørelse givet 03.10.2023. Meddelelse om forhandling 03.10.2023).

Kl. 09:03

Forhandling

Formanden (Søren Gade):

Forhandlingen er åbnet. Den første ordfører, der får ordet, er hr. Christian Rabjerg Madsen fra Socialdemokratiet. Værsgo.

Kl. 09:04

(Ordfører)

Christian Rabjerg Madsen (S):

Tak for det. Til åbningsdebatten i januar efter valget havde jeg Oliver med. Oliver har sine hænder skruet rigtig godt på, men han havde svært ved at sidde stille i skolen. Jeg er bedre til at skrue på en forbrændingsmotor end de fleste, men det er der ingen, der lægger mærke til, sagde Oliver. Skiftende regeringer og skiftende Folketing har svigtet unge mennesker som Oliver – unge mennesker som Oliver, der står uden for arbejdsmarkedet, og som heller ikke er i gang med en uddannelse. Dem er der over 40.000 af i Danmark. I Socialdemokratiet og i regeringen er det hjerteblod at tage ansvar for netop den gruppe af unge mennesker, og det starter bl.a. i folkeskolen.

Vi skal give de unge mennesker og vores børn de bedste muligheder for at skabe det liv, de ønsker, hjælpe dem til uddannelse, give dem noget at stå op til og vise dem, at vi har brug for dem. Vi skal vise, at vi har brug for Oliver. Vi kan kun udvikle vores samfund, hvis vi tør forandre. I Socialdemokratiet og i regeringen vil vi forandre den danske folkeskole.

Som statsministeren også sagde for et par dage siden, skal der være en mere praktisk tilgang, lærerens autoritet skal styrkes, og vi skal have fjernet alt for mange og alt for intetsigende kompetencemål for vores elever. Skolerne skal sættes fri, og de dygtige lærere på landets skoler skal sættes fri fra vores, altså politikernes, behov – sættes fri fra registreringer, målsætning og kontrol. Vi ved fra forskningen, at mere frihed til faglighed også øger kvaliteten, både for de unge som Oliver, men også for Olivers sidekammerat – Vi kan kalde ham Oskar – der hellere vil læse i en bog end rode med forbrændingsmotorer. Folkeskolen skal løftes for både Oliver og Oskar og også for alle de andre.

For et år siden bad vi danskerne om at sammensætte et nyt Folketing. I Socialdemokratiet gik vi til valg på en bred regering, der kan tage ansvar for vanskelige beslutninger – vanskelige beslutninger, som nok på den korte bane kan give noget debat, men som på den lange bane giver et stærkere, et grønnere og et mere retfærdigt Danmark. Det er vi lykkedes med, og jeg vil gerne sende en stor tak til Venstre og til Moderaterne for et godt samarbejde. Det er jo ret åbenlyst, at vi som partier har forskellige holdninger, forskellige prioriteter og forskellige historiske rødder, men vi har på trods af uenighederne valgt at fokusere på enighederne og at forsøge at fokusere på at slå bro over uenighederne og finde løsninger sammen, fordi vi ønsker at tage et overordnet ansvar for helheden, et overordnet ansvar for at udvikle og styrke vores land.

På mange måder synes jeg, at ansvar for helheden måske er den mest definerende skillelinje i dansk politik netop nu. Jeg mener, at det er den skillelinje, der for alvor adskiller regeringen fra partier både til højre og til venstre for regeringen. Jeg synes altid, der er grund til at glæde sig over brede aftaler. Jeg synes, der er grund til at glæde sig, når vi kan lave aftaler med eksempelvis venstrefløjen, der styrker vores miljø, klima og velfærd. Vi har eksempelvis en fælles opgave i at tiltrække flere dygtige velfærdsmedarbejdere – en opgave i klogt at investere milliarder i vores sundhedsvæsen, så vi får kvaliteten i kræftbehandlingen endnu højere op, ventelisterne ned og psykiatrien tilbage på sporet. Det er afgørende fremskridt for os alle, og det er afgørende fremskridt, hvor jeg er helt sikker på, at vi kan regne med, at venstrefløjen tager ansvar.

Men det er også afgørende fremskridt, der hviler på en ansvarlig økonomisk politik, der igen hviler på evnen og viljen til at træffe vanskelige beslutninger, og i den forbindelse savner jeg ofte venstrefløjen. Eksempelvis tager hverken Enhedslisten eller SF ansvar for velfærdsaftalen. Det er en aftale, der bidrager med 70 mia. kr. om året til dansk økonomi og dansk velfærd.

Der er ligeledes, synes jeg, grund til at glæde sig, når vi laver aftalen med partier både til højre og venstre i Folketingssalen om eksempelvis universitetsreformen. Vi har lavet en universitetsreform, der styrker det faglige niveau, der leverer en milliardinvestering i uddannelse, og som skaber en stærkere kobling imellem universiteterne på den ene side og erhvervslivet og arbejdsmarkedet på den anden side. Det har vi gjort, samtidig med at vi tager ansvar for, at færre i fremtiden skal læse på universiteterne og flere skal uddanne sig til at blive lærer, pædagog eller sygeplejerske, for det er der, behovet i vores samfund er størst.

Kl. 09:09

Jeg synes, det er enormt positivt, og jeg er glad for, at et parti som Liberal Alliance med universitetsreformen vælger at tage et medansvar for så vigtig en del af vores velfærdssamfund, som uddannelsessystemet er, ligesom partier til venstre har taget ansvar for samme reform, eksempelvis SF. Men når jeg her lige fokuserer på Liberal Alliance, er det, fordi jeg undrer mig over, at det samme parti fremlægger en økonomisk plan, der med 95.000 færre offentligt ansatte i 2035 reelt peger i retning af en anden samfundsmodel.

Endelig er der grund til at glæde sig over, at vi i aftale efter aftale leverer på den grønne omstilling med danmarkshistoriens største udbud af havvindmøller, en omfattende plan for havmiljøet og massive investeringer i ny grøn teknologi. I sidste regeringsperiode lavede den socialdemokratiske regering over 75 grønne aftaler. Den nye regering vil følge trop og sørge for, at vi leverer på verdens mest ambitiøse klimamål i 2025 og i 2030.

Danmarks vigtigste bidrag til den globale kamp mod klimaforandringerne handler ikke alene om vores udledninger. Dertil er Danmark for lille. Men hvis vi kan vise resten af verden, at der findes en grøn vej for vores klode, der kombinerer bæredygtighed og social balance på den ene side med vækst og grønne arbejdspladser på den anden side, kan vi som foregangsland gøre en reel forskel i kampen mod globale klimaforandringer, som rækker langt, langt ud over det aftryk, vi selv sætter med vores udledninger.

På Lindøværftet arbejder der i dag flere mennesker med grøn energi, end da det gamle skibsværft lukkede. I Sønderjylland skaber Danfoss i hundredvis af grønne arbejdspladser. I Esbjerg fylder offshorevindenergi arbejdspladsmæssigt mere og mere, og olie fylder mindre og mindre. Det er eksempler på, at den grønne jobskabelse kommer hele landet til gode, eksempler på, at den grønne jobskabelse styrker den vigtige balance imellem land og by. Så meget desto mere kan det undre, at Danmarksdemokraterne, der ellers tidligere i hvert fald i ord har bakket op om 70-procentsmålsætningen i 2030, nu begynder at vakle i deres opbakning til den grønne omstilling.

For Socialdemokratiet er det brede samarbejde vigtigt. Det var bl.a. derfor, vi gik til valg på en bred regering, og jeg er glad for, at Socialdemokratiet står i spidsen for en regering, der konsekvent søger det brede samarbejde med andre partier. Det er sådan, at med den nuværende brede regering er ni ud af ti aftaler indgået med partier både til højre og venstre for regeringen. Vi vil fortsætte med at søge det brede samarbejde, når vi skal løse de vanskeligste udfordringer, vi som land står over for. Men jeg vil heller ikke lægge skjul på, at jeg håber, at der er flere partier i Folketinget, som finder en lyst til at tage et større medansvar for helheden, også når det ansvar er tungt, og når det ansvar er vanskeligt.

Man kan læse i Ekstra Bladet, at de mener, at vi ikke rigtig bestiller noget i Folketinget. Jeg synes, man kan beskylde folkestyret for meget, men ikke for ikke at bestille noget. Det synes jeg er godt, for vi står over for mange vigtige opgaver. Danmark skal gå forrest i opbakningen til Ukraine i deres frihedskamp mod Rusland og i kampen imod klimaforandringerne. Vi skal løse både velfærdssamfundets og erhvervslivet største udfordring, nemlig manglen på dygtige medarbejdere. Vi skal styrke velfærdssamfundet med flere midler og færre regler, og vi skal levere et lønløft til offentligt ansatte der, hvor det er vanskeligst at skaffe nye dygtige medarbejdere.

Jeg håber og jeg tror på, at vi på trods af uenighed og debat evner at bøje os mod hinanden, at vi evner at finde løsninger på de største udfordringer, og at vi evner at finde løsninger på største udfordringer sammen, også når det er vanskeligt. Tak for ordet.

Så vil jeg gerne læse en vedtagelsestekst op på vegne af Socialdemokratiet, Venstre og Moderaterne:

Forslag til vedtagelse

»Folketinget konstaterer, at dansk økonomi er stærk, men Folketinget anerkender samtidig, at der er behov for tiltag, der sikrer flere medarbejdere med de rette kompetencer til både den offentlige og private sektor. Derfor vil Folketinget lette skatten og gennemføre et lønløft på de offentlige områder, hvor rekrutteringsudfordringerne er størst. Derudover vil Folketinget forbedre vilkårene for danske iværksættere.

Folketinget ønsker desuden at frisætte den offentlige sektor fra unødvendigt bureaukrati, så der bliver mere tid til kerneopgaven, samtidig med at borgerens frie valg udvides og den faglige frihed styrkes.

Folketinget mener, det er nødvendigt at investere i de danske uddannelser, herunder at løfte erhvervsuddannelserne markant.

Folketinget finder det nødvendigt at fortsætte opprioriteringen af vores sundhedsvæsen, herunder en ambitiøs plan for psykiatrien og på kræftområdet.

Folketinget bakker op om en grøn omstilling, der indfrier vores ambitiøse klimamål og gør os uafhængige af russisk gas.«

(Forslag til vedtagelse nr. V 1).

Kl. 09:15

Formanden (Søren Gade):

Tak for det. Forslaget til vedtagelse vil indgå i de videre forhandlinger. Der er en lang række korte bemærkninger. Den første, der får ordet, er fru Pia Olsen Dyhr fra Socialistisk Folkeparti. Værsgo.

Kl. 09:15

Pia Olsen Dyhr (SF):

Tak til ordføreren for talen.

Hvad er en skattelettelse værd, hvis ens gamle mor ligger på et plejehjem med våd ble, fordi der mangler personale? Hvad er det værd med en skattelettelse, hvis man afleverer sit barn i en daginstitution og man tænker: Hvis han falder på den her løbecykel, han lige har lært at køre på, er der så overhovedet nogen, der kan trøste ham?

Sådan sagde statsministeren for 5 år siden – kloge ord dengang såvel som nu. Lige om lidt vil ordføreren sige, at velfærd og skattelettelser er falske modsætninger, og det kan jo egentlig være rigtigt nok i en verden, hvor der er uendeligt med penge. Det er bare ikke den verden, danskerne lever i. Lige nu fyres der velfærdspersonale mange steder i landet, og derfor vil jeg bare spørge ordføreren, om ordføreren er enig med statsministeren i det her citat, nemlig at skattelettelser mister deres værdi, hvis velfærden krakelerer.

Kl. 09:16

Formanden (Søren Gade):

Ordføreren.

Kl. 09:16

Christian Rabjerg Madsen (S):

Det er jeg fuldstændig enig med statsministeren i. Det er derfor, vi har en opgave i at investere i vores velfærdssamfund, og det er årsagen til, at det er regeringens kurs. Historien om velfærdssamfundet er helt oplagt forskellig fra sted til sted. I den kommune, hvor fru Pia Olsen Dyhr bor, sætter man skatten mere ned, end vi gør i hele landet samlet næste år. Jeg har selv tre børn, hvoraf to går i daginstitution – en almindelig offentligt betalt daginstitution, som er fremragende. Jeg har i sommerferien fået barn nr. 3 og mødt et sundhedsvæsen, som er gennemført kompetent, dygtigt og godt. Så der er masser af steder i vores samfund, velfærdssamfundet fungerer godt. Der er også steder, hvor det fungerer mindre godt og kommunerne er særlig presset af, at vi har haft prisstigninger på 10 pct. Det er bl.a. derfor, vi har givet en ekstra milliard kroner, og derfor, vi også i de kommende år vil investere i vores velfærdssamfund.

Kl. 09:17

Formanden (Søren Gade):

Fru Pia Olsen Dyhr.

Kl. 09:17

Pia Olsen Dyhr (SF):

Jeg er jo glad for, at ordføreren er glad for velfærdssamfundet. Det er jeg også selv – meget begejstret. Jeg synes, der er store fagligheder derude. Derfor vil jeg også gerne blive lidt i virkelighedens verden, for her får Steen, der er blind, skåret ned i sin rengøring, så det er hver fjerde uger. Peter, der sidder i kørestol, får skåret ned på sin sosu-hjælp. I virkelighedens verden er bøger og kopiark skåret væk fra folkets skole, f.eks. på en skole i Roskilde, og der er nu lærerfri timer i Rødovre.

Så er det bare brok, når borgere, organisationer, borgmestre og byrødder fra ordførerens eget parti igen og igen siger, at velfærden har brug for investeringer, og der derfor ikke er plads til skattelettelser?

Kl. 09:17

Formanden (Søren Gade):

Ordføreren.

Kl. 09:17

Christian Rabjerg Madsen (S):

Nej, jeg synes bestemt ikke det er brok. Jeg har selv personligt haft mange og dybe samtaler med vores S-borgmestre om de her udfordringer. Det er bare ikke sådan, at der er nogen sammenhæng imellem skattelettelser på et senere tidspunkt og så den offentlige økonomi, der er i øjeblikket. Sammenhængen er der simpelt hen ikke.

Jeg synes også, det er vigtigt at sige, at vi med de seneste fem økonomiaftaler, hvor SF jo har været med i mange af dem, har løftet den samlede kommunale økonomi med 7,5 mia. kr. Det er et ni gange større løft, end den samme kommunale økonomi blev løftet med med de fem forudgående aftaler. Det betyder ikke, at vi ikke skal blive ved med at investere i vores velfærdssamfund, men det betyder, at vi bliver nødt til at have en samtale om, at penge alene ikke er løsningen.

Kl. 09:18

Formanden (Søren Gade):

Tak. Fru Inger Støjberg, Danmarksdemokraterne. Værsgo.

Kl. 09:18

Inger Støjberg (DD):

Nu er der jo utrolig meget snak om CO2-afgiften på landbruget, og man må sige, at det mest er Venstre, der ligesom har stået for skud i forbindelse med de meget store kovendinger, man foretager på det her område, men det, der måske er lidt overset, er, at Socialdemokraterne jo også er ude på noget af en rejse, når det handler om CO2-afgiften. For vi skal jo ikke længere tid tilbage end til valgkampen, tror jeg det var, hvor statsministeren sagde, at kødsovsen ikke måtte blive dyrere. Hun stod meget, meget malende på TV 2 og beskrev en enlig mor med tre børn, der alle går til fodbold, og moren laver kødsovs, og at for hende måtte kødsovsen simpelt hen ikke blive dyrere. Derfor er det måske rart lige i dag at få at vide, hvor Socialdemokratiet egentlig står der. Kan ordføreren garantere, som statsministeren sagde, at kødsovsen ikke bliver dyrere for den her enlige mor, hvis tre børn går til fodbold, og hvor hun står og laver kødsovs, mens de er til fodbold?

Kl. 09:19

Formanden (Søren Gade):

Ordføreren.

Kl. 09:19

Christian Rabjerg Madsen (S):

Jeg synes, at fru Inger Støjbergs billede med kovendingen er sjov i den her sammenhæng, men jeg synes ikke, den er særlig rammende. Regeringen har aftalt i regeringsgrundlaget, at vi skal have en CO2-afgift på landbruget, sådan at landbruget bidrager til den grønne omstilling på lige fod med transportsektoren og industrien. Vi har nedsat et ekspertudvalg med Michael Svarer i spidsen – ligesom vi nedsatte et ekspertudvalg, forud for at vi skulle lave en CO2-afgift på vores industri – som skal komme med bud på, hvordan vi gør det her på en klog måde, sådan at vi på den ene side får nedbragt CO2-udledningen, så vi får en klode, vi kan give videre til vores børn, så vi går foran som foregangsland, hvad jeg synes er fuldstændig afgørende, også for jobskabelse i hele landet, hvilket jeg ved fru Inger Støjberg er optaget af, men på den anden side også gør det sådan, at de sociale balancer er intakte. Det er fuldstændig afgørende, at vi leverer en grøn omstilling, hvor de sociale balancer er intakte, for ellers ender vi med at se de samme scener, som vi så i Frankrig, hvor hele landet ikke er med i den omstilling, som er nødvendig, og det vil vi imødegå.

Kl. 09:20

Formanden (Søren Gade):

Fru Inger Støjberg.

Kl. 09:20

Inger Støjberg (DD):

Det er sådan set første gang, tror jeg, jeg har hørt en socialdemokrat forstå, at noget om CO2-afgifter også har noget med køer at gøre, så på den måde må jeg sige, at hr. Christian Rabjerg Madsen jo i hvert fald har sat sig ind i det. Så langt så godt. Problemet er bare lidt, at jeg overhovedet ikke fik svar på mit spørgsmål om statsministerens garantier om kødsovsen, der åbenbart ikke må blive det mindste dyrere, og at sådan en CO2-afgift derfor ikke kan ligge i køledisken. Så kan hr. Christian Rabjerg Madsen i dag garantere, at statsministerens ord står til troende, i forhold til at kødsovsen ikke må blive dyrere for den enlige mor?

Kl. 09:21

Formanden (Søren Gade):

Ordføreren.

Kl. 09:21

Christian Rabjerg Madsen (S):

Tak for bemærkningerne. Jeg har tidligere været miljøordfører, så jeg har haft indgående debatter om staldanlæg, som nedbringer udledningen, og forskellige sammensætninger af foder til køer, sådan at deres udledninger helt nede på mikroniveau bliver mindre. Så det tager jeg meget gerne en drøftelse af. Det, vi har sagt hele vejen igennem, og det statsministeren også har sagt, er, at vi skal have styr på de sociale balancer. Vi skal sørge for, at prisstigningerne ikke bliver på en sådan måde, at almindelige mennesker med almindelige behov ikke kan fortsætte et almindeligt og godt liv. Men hvis vi leverer på det, bliver vi også et grønt foregangsland, der viser, at man både kan få udledningerne ned, samtidig med at væksten og det gode liv kan fortsætte opad, og det er det, der er opgaven.

Kl. 09:22

Formanden (Søren Gade):

Hr. Alex Vanopslagh, Liberal Alliance. Værsgo.

Kl. 09:22

Alex Vanopslagh (LA):

Tak for det. Den 17. juli i år satte jeg et stort kryds i kalenderen. Det gør man jo, når man oplever noget, der sjældent indtræffer. Og det, der skete den dag, var, at ordføreren sagde noget, jeg synes var spændende. Det var nemlig ordførerens forslag om, at en måde at fremtidssikre velfærdssamfundet på kunne være at udvide arbejdsmarkedspensionerne til også at omfatte opsparing til velfærd på ældreområdet.

Jeg synes, det er et spændende forslag. Det er den type forslag, jeg tror har potentiale til om 20-30 år at være lige så skelsættende og noget, vi vil være stolte af i Danmark, som indførelsen af arbejdsmarkedspensionerne. Men det endte jo med at blive pandet ned af statsministeren og af regeringen, og jeg vil egentlig også gerne bare høre ordførerens refleksioner om: Hvorfor tror ordføreren, at forslaget blev pandet ned? Drejede det sig måske om, at det ikke rigtig flugtede med ånden fra Marienborg, at det ikke var noget, der kunne bidrage til de her svære langsigtede beslutninger for Danmark? Eller hvorfor tror ordføreren at forslaget blev pandet ned? Jeg synes, det var et godt forslag.

Kl. 09:23

Formanden (Søren Gade):

Ordføreren.

Kl. 09:23

Christian Rabjerg Madsen (S):

Man skal jo altid være glad for ros. Det er jeg selvfølgelig også her for hr. Alex Vanopslaghs. Man kunne have ønsket sig, at den ros måske også havde bredt sig til fagbevægelsen, som var lidt mere kritisk i forbindelse med den debat. Spøg til side. Altså, det, jeg gerne ville med den debat, var jo at få en diskussion af: Hvordan ser det ud med ligheden blandt fremtidens ældre? Jeg tror samtidig, jeg sagde i mit interview, som jeg forstår at hr. Alex Vanopslagh har læst, at den vigtigste udfordring i forhold til vores ældrevelfærd er manglen på medarbejdere. Det er det, vi skal levere på her og nu. Men jeg har en bekymring i forhold til vores velfærdssamfund på den lange bane, når vi bliver langt flere ældre, færre til at forsørge, færre til at være sosu-assistenter og levere en reel og god ældrepleje. Og det er en udfordring, som vi skal kigge på.

Jeg har så også efterfølgende sagt, at jeg var meget mere optaget af, at vi fik den debat om de her svære udfordringer, end jeg er af de specifikke løsninger, og har også i den forbindelse påtaget mig et ansvar for, at vi nok har talt lidt for meget om løsninger og lidt for lidt om den analyse og den problemstilling, som jeg synes er meget interessant.

Kl. 09:24

Formanden (Søren Gade):

Hr. Alex Vanopslagh.

Kl. 09:24

Alex Vanopslagh (LA):

Men jeg er fuldstændig enig i, at der er en udfordring i fremtiden med, at vi på ældreområdet vil efterspørge meget mere velfærd end det, det offentlige kan og skal levere. De fleste pensionister i fremtiden vil jo være millionærer, når de går på pension, så mange vil have råd til at købe. Men måske skal man indtænke det i eksempelvis arbejdsmarkedspensionerne, så man får flere med. Så den problemstilling, som ordføreren var inde på, er jo stadig væk relevant. Og jeg vil egentlig bare høre: Har Socialdemokratiet eller regeringen så nogen andre bud overhovedet, eller må fremtidens generationer så håndtere den helt relevante problemstilling?

Kl. 09:25

Formanden (Søren Gade):

Ordføreren.

Kl. 09:25

Christian Rabjerg Madsen (S):

Næh, jeg synes, vi har masser af bud. Altså, noget af det, vi skal løse, er jo den aktuelle, men også strukturelle udfordring med arbejdskraft. Vi skal løse den nuværende, men også strukturelle udfordring med, at de medarbejdere, som skal levere en god og ordentlig ældrevelfærd, er for sovset ind i regler, som gør, at deres faglighed fylder for lidt. Så jeg synes bestemt, at vi har masser af gode bud på, hvordan vi løser den her udfordring. Men jeg tror, det er en udfordring, vi kommer til at diskutere i det her Folketing og også i fremtidige Folketing.

Kl. 09:25

Formanden (Søren Gade):

Hr. Søren Pape Poulsen, Det Konservative Folkeparti. Værsgo.

Kl. 09:25

Søren Pape Poulsen (KF):

Tak for det, og tak til ordføreren for talen. Jeg synes jo nogle gange, det er befriende, når vi i dansk politik oplever, at der faktisk sådan rigtig er forskel på holdninger og på værdier. Tit og ofte bliver dansk politik sådan noget med Socialdemokratiet plus/minus 5 pct. osv., og det er ordføreren sikkert godt tilfreds med. Men jeg synes jo, vi for nylig fik en rigtig god værdidebat om, hvem vi egentlig er her for, og hvem vi arbejder for. For i Det Konservative Folkeparti har vi den holdning, at man går på arbejde hver dag, fordi man vil forsørge sin familie og sig selv, man vil udvikle sig, og man vil kæmpe for et godt liv for sine nærmeste.

Jeg har forstået det sådan, at statsministeren mener, at vi skal arbejde noget mere og glemme at arbejde noget mindre, for hvis vi ikke arbejder mere og mere, kan vi ikke opretholde den store stat, som åbenbart er det vigtigste i denne verden. Så kære hr. Christian Rabjerg Madsen, hvem arbejder vi for? Og hvorfor er det, vi skal være skaffedyr for staten i stedet for vores familier?

Kl. 09:26

Formanden (Søren Gade):

Ordføreren.

Kl. 09:26

Christian Rabjerg Madsen (S):

Jeg tror, der er mange, der arbejder for at få en løn, men jeg tror også, at mindst lige så mange, hvis ikke flere, arbejder for at være sammen med deres gode kollegaer, for at dygtiggøre sig, selvrealisere, for at opleve at stå op til en meningsfuldhed, hvor det betyder noget, om man møder frem eller ej. På den måde tror jeg arbejdedet er sundt og dannende på rigtig mange parametre. Jeg anerkender, at der skal være selvbestemmelse, i forhold til hvor meget vi arbejder. Vi har så en politisk opgave i at sikre, at der er meget arbejde, at vi arbejder meget, at vi skaber rammer for, at sygeplejersken og sosu-assistenten faktisk har lyst til at gå på fuld tid i stedet for deltid.

For konsekvensen af det, hvis vi alle sammen arbejder langt mindre, er jo, at vores velfærdssamfunds sikkerhedsnet eroderer og forsvinder. Og det kan godt være, at hr. Søren Pape Poulsen er ligeglad med det, fordi de rige kan betale selv. Men det kan de fattige ikke, og jeg er optaget af, at man, uanset om man er høj eller lav, uanset om man er rig eller fattig, får en god service på sygehuset og i uddannelsessystemet. Og for at kunne levere det velfærdssamfund, den samfundsmodel, kræver det, at vi arbejder ganske meget.

Kl. 09:27

Formanden (Søren Gade):

Hr. Søren Pape Poulsen.

Kl. 09:27

Søren Pape Poulsen (KF):

Jeg synes, at folk skal arbejde alt det, de har lyst til, at de skal arbejde rigtig meget, og at vi skal give dem en gulerod, så de vil gøre en ekstra indsats. Men vi skal ikke udskamme nogen, hvis en familie vælger at sige, at man nu har små børn, og at man i sin familie så faktisk prioriterer, at der lige er et par år, hvor en af forældrene arbejder mindre.

Så jeg er jo glad for at høre, at ordføreren i hvert fald noget hen ad vejen ligesom tager afstand fra statsministerens udsagn, altså henvisningen til dovenskab, og hvad det var for nogle citater omkring Stauning, vi hørte på DI's årsmøde. Når familierne har det godt, har Danmark det godt. Og er det ikke det vigtigste, og er det ikke det, der skal skabe værdi i vores land, at man har lyst til at gå på arbejde for at forsørge sig selv og sin familie, og ikke bare for at skaffe penge til en stor stat, så man kan sidde og dele penge ud fra regeringens side?

Kl. 09:28

Formanden (Søren Gade):

Ordføreren.

Kl. 09:28

Christian Rabjerg Madsen (S):

Man kan simpelt hen ikke komme et papir ind imellem statsministeren og undertegnede i det her spørgsmål. Ja, jeg bakker fuldstændig op om, at vi har en statsminister, som meget klart sætter en finger på, at der er en sammenhæng imellem det og det at have et velfærdssamfund, som hjælper dem, der ikke kan selv, med at få adgang til uddannelse, til daginstitutioner, til ældrepleje og til sundhedsvæsenet, upåagtet om de har en betalingsevne. Det kan jeg så forstå at Konservative er mindre optaget af.

Jeg synes også, Konservatives tilgang her vidner om, at man måske i virkeligheden har været ansvarsfri for længe i hængekøjen til, at man ønsker at indgå i en debat om, hvordan vi i faktisk leverer beskæftigelse. For beskæftigelse er forudsætningen – og det ved De Konservative selvfølgelig godt – for et velfungerende velfærdssamfund, som vi kerer os enormt meget om i Socialdemokratiet.

Kl. 09:29

Formanden (Søren Gade):

Hr. Pelle Dragsted, Enhedslisten. Værsgo.

Kl. 09:29

Pelle Dragsted (EL):

Tak for det, og tak for talen. Der var mange fine ord, men når det kommer til virkeligheden, har jeg simpelt hen så svært ved at genkende Socialdemokratiet. Jeg kan simpelt hen ikke få ind i mit hoved, at I prioriterer skattelettelser til ejendomsinvestorer, til selskabsarvinger og til millionærer. Altså, det er folk, der i forvejen har, hvad de skal bruge. I en situation, hvor de ældre mennesker, der har bygget det her samfund og betalt for ordførerens og min uddannelse, ikke kan få gjort rent og skal leve i deres eget skidt og møg, fordi der skal skæres ned ude i kommunerne, og i en situation, hvor vi hører, at kræftramte børns forældre ikke længere kan få psykologhjælp, og i en situation, hvor vi hører om livstruende forhold på hospitalerne i Danmark, vælger I at prioritere at sænke skatten. Jeg kan ikke få ind i mit hoved, hvorfor I synes, at det er vigtigere, at en direktør, der tjener 2 millioner om året, skal have 10.000 kr. mere, i den her situation. Jeg kan ikke få det ind i mit hoved.

Kl. 09:30

Formanden (Søren Gade):

Ordføreren.

Kl. 09:30

Christian Rabjerg Madsen (S):

Tak til hr. Pelle Dragsted, og velkommen til debatten som politisk ordfører for Enhedslisten. Hr. Pelle Dragsted er jo en historisk bevidst mand, og hr. Pelle Dragsted er altid klar med en analyse af, hvad Socialdemokratiet er og ikke er. Og i hr. Pelle Dragsteds optik er det altså sådan, at Socialdemokratiet er et parti, som investerer i velfærden, men det er altid en sang om, at det gør vi ikke nok. Og det er jo rigtigt nok, at Socialdemokratiet er et parti, som investerer i velfærden; det har vi gjort sammen med Enhedslisten, og det fortsætter vi med under den nuværende regering.

Men Socialdemokratiet er jo også et andet parti. Vi er nemlig et parti, der tager ansvar for at sikre, at de penge, vi i fællesskab kan investere i velfærdssamfundet, også rent faktisk er til stede. Derfor er Socialdemokratiet også et parti, der i modsætning til Enhedslisten tager ansvar for eksempelvis velfærdsaftalen, som er fundamentet under, at vi kan investere i den velfærd, som vi her diskuterer. Jeg bed mærke i, at hr. Pelle Dragsted var meget optaget af Socialdemokratiet i 50'erne i en artikel for ganske nylig. Hvad var det, vi gjorde i 50'erne? Vi udvidede velfærdssamfundet, og det er jeg stolt af. Hvordan gjorde vi det? Det gjorde vi ved at udvide arbejdsstyrken. Det var ikke to forskellige udviklinger; det var udviklinger, der hang sammen. Derfor kan man, hvis man gerne vil være socialdemokrat, ikke nøjes med at pege på, hvordan man bruger penge. Man må også pege på, hvordan man leverer den finansiering, der er grundlaget og fundamentet for vores velfærdssamfund.

Kl. 09:31

Formanden (Søren Gade):

Hr. Pelle Dragsted.

Kl. 09:31

Pelle Dragsted (EL):

Jeg kan godt forstå, at ordføreren har svært ved at forsvare de her skattelettelser, og at han derfor svarer på noget helt andet. For de skattelettelser, jeg taler om, til ejendomsspekulanterne og til millionærerne skaber da ikke flere penge i kassen; de tømmer kassen for penge. De skaber heller ikke arbejdskraft. Så det er fint, at ordføreren gerne vil svare på noget andet end det, jeg spørger om, men det, jeg spørger om, er jo ikke kun noget, jeg spørger om, hr. ordfører. Det er også noget, jeres borgmestre i hele landet, jeres byrådsmedlemmer og jeres medlemmer spørger om – 82 pct. af Socialdemokratiets vælgere. Så ordføreren kan godt skyde på Enhedslisten, men der er mange, der ligesom jeg har svært ved at forstå, hvorfor I prioriterer skattelettelser til folk, der ikke mangler noget, i en situation, hvor velfærden er i en så dyb krise.

Kl. 09:32

Formanden (Søren Gade):

Ordføreren.

Kl. 09:32

Christian Rabjerg Madsen (S):

Jeg vil super gerne forsvare vores skattepolitik. Vi er bare nødt til at blive enige om, at der ikke er nogen sammenhæng mellem skattelettelser på et senere tidspunkt og så de udfordringer, der er i vores velfærdssamfund i øjeblikket, og som primært kommer af, at vi har haft en inflation på 10 pct. Jeg er stolt af, at vi leverer en skattelettelse til HK'eren og sosu-assistenten, som har oplevet meget store prisstigninger. Det er en skattelettelse, der giver en hjælpende hånd i forhold til at håndtere de prisstigninger. Så bruger vi også skatteredskabet til at styrke den beskæftigelse, som igen er forudsætningen for, at vi har et velfærdssamfund af en høj kvalitet. Jeg synes, at vi har et skatteudspil, som er balanceret, og hvor vi bruger klart flest midler på at lempe skatten for dem, der har mindst.

Kl. 09:33

Formanden (Søren Gade):

Hr. Martin Lidegaard, Radikale Venstre. Værsgo.

Kl. 09:33

Martin Lidegaard (RV):

Jeg vil egentlig gerne starte med at kvittere for, at statsministeren og Socialdemokratiet gav så stort et fokus i talen på folkeskolen, som også er et meget stort fokuspunkt for Radikale Venstre. Jeg ved ikke, om vi enige i, at Aula er det største problem, vi har i den danske folkeskole, men vi er enige i analysen af, at frisættelsen er afgørende, og at penge ikke er alt.

Men når det er sagt, må jeg sige, at når jeg kigger ud på virkeligheden i kommunerne lige nu, mens vi sidder herinde, er den jo, at der bliver fyret lærere, der bliver skåret ned på lejrskoler, der bliver skåret ned på fritidsordninger. Og uanset hvad vi jonglerer med af tal, er det vel en virkelighed, som ingen af os herinde rigtig kan leve med, for den onde spiral, der er i gang, er jo, at den almene folkeskole, hvor de fleste børn har det godt, ikke har ressourcerne, ikke har lærerkræfterne til at lægge hånden under dem, der skal have lidt hjælp, som så ryger over i mistrivsel eller måske ovenikøbet får en diagnose, og som så koster ekstra penge. Altså, vi kan jo ikke blive ved med at udhule den danske folkeskole økonomisk, trods alt.

Kl. 09:34

Formanden (Søren Gade):

Ordføreren.

Kl. 09:34

Christian Rabjerg Madsen (S):

Jeg hørte P1 i går morges, hvor der var en lærer, som var på fra morgenstunden. Hendes arbejdsdag startede kl. 8.00, men hun havde været på arbejde lang tid før det, og hun havde modtaget 20 Aulabeskeder, siden hun var gået hjem dagen før. Så jeg er ret overbevist om, at vi skal have bedre styr på, hvordan vi kommunikerer med hinanden, også af hensyn til lærernes arbejde.

Så havde hr. Bjarne Laustsen en god pointe i forhold til Aula, da vi drøftede det i gruppen. Han sagde, at vi helt klart skal have styr på Aula, men at vi også lige skal huske på, at det er et offentligt it-system, som faktisk fungerer, og det synes jeg vi måske har fokuseret for lidt på.

Spøg til side. Diskussionen omkring vores folkeskole er jo vigtig, og hr. Martin Lidegaard siger, at folkeskolen mangler penge. Jeg vil gerne diskutere, hvordan vi kan investere i vores folkeskole, men vi bliver også nødt til at være klar på, at vi aldrig har brugt flere penge pr. elev i vores folkeskole, end vi gør i dag. Så jeg er enig med hr. Martin Lidegaard, når han siger, at penge ikke er alt; der ligger nogle diskussioner nedenunder, som handler om, hvordan vi bruger de midler, og som jeg tror er mindst lige så vigtige.

Kl. 09:35

Formanden (Søren Gade):

Hr. Martin Lidegaard.

Kl. 09:35

Martin Lidegaard (RV):

Det er korrekt, at vi ikke har brugt flere penge pr. elev, end vi gør nu, men som jeg er orienteret, har vi bestemt brugt flere penge pr. elevtime. Og virkeligheden derude er jo, at mens vi står og snakker her, bliver der fyret hundredvis af lærere rundtomkring i de danske folkeskoler, og hvis vi ønsker, at strømmen af helt almindelige elever fra den offentlige folkeskole over i private friskoler ligesom stopper, så vi kan bevare en folkeskole for langt de fleste almindelige danske familier, tror jeg altså, man er nødt til at stoppe den flugt. Vi er glade for friskoler og privatskoler; de har været gode for os til at skabe mangfoldighed i udbuddet. Men den strøm over i dem, der foregår nu, er et usundhedstegn. Vi bliver nødt til at få flere ressourcer i den danske folkeskole.

Kl. 09:36

Formanden (Søren Gade):

Ordføreren.

Kl. 09:36

Christian Rabjerg Madsen (S):

Det er jeg en til en enig med hr. Martin Lidegaard i – at folkeskolen skal være det oplagte valg for langt, langt de fleste. Det er en forudsætning for, at vi møder hinanden på tværs af sociale og økonomiske og religiøse forskelle, og det er en forudsætning for, at vi på et senere tidspunkt har lyst til at have et samfund, hvor vi er fælles om mange ting. Så jeg synes, det er en klog betragtning.

Jeg vil også og vi vil også gerne diskutere at investere i vores kommuner og dermed i vores folkeskoler, men vi bliver nødt til at holde fast i, at vi aldrig tidligere har brugt så mange penge pr. elev, som vi gør nu, og derfor også kunne tage nogle af de drøftelser, som ligger nedenunder, nemlig hvordan vi bruger de penge, og hvordan vi sikrer, at de penge faktisk går til helt almindelige elever. Det er en vanskelig diskussion, som vi meget gerne tager.

Kl. 09:36

Formanden (Søren Gade):

Hr. Morten Messerschmidt, Dansk Folkeparti. Værsgo.

Kl. 09:36

Morten Messerschmidt (DF):

Jeg tror, vi alle sammen under vores børn det bedste, men vi skal også huske på, at de børn har nogle bedsteforældre. Og jeg tror, der er rigtig mange ældre, der sidder derude, som først og fremmest husker hr. Christian Rabjerg Madsens sommer som en sommer, hvor man for første gang hørte en politisk ordfører fra Socialdemokratiet tale åbent om, at man skulle have mere brugerbetaling i ældreplejen. Jeg synes ærlig talt, at hr. Christian Rabjerg Madsen skulle forsikre de ældre, der sidder derude i dag og oplever nedskæringer på deres daglige pleje, på deres mad og rengøring, og som ser nogle af de plejecentre, ældrecentre og plejehjem osv., de måske var skrevet op til, blive lukket ned, om, at det ikke sker. Men vi har et socialdemokratisk regeringsparti, der bruger sommeren på at tale om, hvordan vi kan få mere brugerbetaling og mere ulighed ind i ældrepolitikken, samtidig med at der skæres ned. Der vil jeg bare høre, om hr. Christian Rabjerg Madsen vil give en garanti for, at det gør han ikke igen, og at det aldrig nogen sinde kommer til at blive gennemført på en socialdemokratisk vagt.

Kl. 09:37

Formanden (Søren Gade):

Ordføreren.

Kl. 09:37

Christian Rabjerg Madsen (S):

Jeg tror, regeringen har været meget klar om, at vi kommer til at gennemføre det, der står i regeringsgrundlaget. Jeg tror også, at ordføreren er klar over, det, jeg talte om, sådan set var en modvægt til brugerbetaling og dermed noget helt andet. Men det, diskussionen handler om, er jo, hvordan vi i fællesskab leverer løsninger, der gør, at ældre mennesker får en ordentlig og værdig ældrepleje. Det er jeg enormt optaget af at vi leverer.

Det handler selvfølgelig om økonomi, men det handler også om medarbejdere. Det handler om antallet af medarbejdere, og det er derfor, Socialdemokratiet gik til valg på et lønløft på 3 mia. kr. til offentligt ansatte, bl.a. sosu-assistenter – et lønløft, vi nu skal levere på i en trepartsaftale – fordi vi skal kunne tiltrække flere medarbejdere, vi skal kunne uddanne flere unge mennesker i vores velfærdsfag, og vi skal sikre, at de unge mennesker, som uddanner sig til sosu-assistent, bliver i faget og får mere frihed til at levere den ældrepleje baseret på deres faglighed i morgen, end de har i dag.

Kl. 09:39

Formanden (Søren Gade):

Hr. Morten Messerschmidt.

Kl. 09:39

Morten Messerschmidt (DF):

Det var et fint svar – bare ikke på det spørgsmål, jeg stillede. Det, jeg spurgte til, var det her med hr. Christian Rabjerg Madsens og Socialdemokratiets forslag om at få mere brugerbetaling i ældreplejen. Vi har jo før set, at Socialdemokratiet lancerer tanker, og så går der nogle år, og så bliver det til virkelighed. Det er jo det, der er sket med store bededag. Fru Helle Thorning-Schmidt lancerede det for 10 år siden, så fandt man ud af, hvor upopulært det var, og så fik man sit eget flertal med en flertalsregering og moslede det igennem uden om danskerne, uden om fagbevægelsen, uden om folkekirken osv. Jeg er bare bange for, at der kommer til at ske præcis det samme, når det handler om hr. Christian Rabjerg Madsen sommerforslag om at få mere brugerbetaling i ældreplejen. Nu nedtoner man det lidt, og så kommer det som lyn fra en klar himmel om nogle år. Kan hr. Christian Rabjerg Madsen garantere, at det ikke sker?

Kl. 09:39

Formanden (Søren Gade):

Spørgeren.

Kl. 09:39

Christian Rabjerg Madsen (S):

Jamen jeg er bare helt uenig i, at jeg har talt om brugerbetaling, så jeg synes, præmissen for spørgsmålet er forfejlet. Jeg synes, det, vi i stedet for skulle diskutere, er, hvordan vi her og nu gør mere for, at vi kan sikre, at vi har medarbejdere, som faktisk leverer en værdig ældrepleje. Der har jeg ikke hørt Dansk Folkeparti gå til valg på et lønløft; det gjorde Socialdemokratiet til gengæld – et lønløft, som vi nu leverer på, samtidig med at vi skal have bureaukrati og regler væk, sådan at de medarbejdere, som vi skal have flere af, får bedre mulighed for at udøve deres faglighed. Det er den udfordring, vi står med nu.

Kl. 09:40

Formanden (Søren Gade):

Fru Franciska Rosenkilde, Alternativet. Værsgo.

Kl. 09:40

Franciska Rosenkilde (ALT):

Tak for det – tak for ordet, og tak til ordføreren for talen. I Alternativet er vi faktisk rigtig bekymrede for det opgør, som vi ser regeringen har gang i, med den velfærdsstat og det velfærdssamfund, som vi kender. Og det er et opgør, fordi vi nu som borgere er blevet en ressource for landets økonomi. Vi skal ikke længere leve for at arbejde, men vi skal arbejde for at leve, og det er i sandhed et opgør.

Det, der er mærkeligt, er, at i de sidste 150 år har vi nedsat arbejdstiden, og vi er blevet rigere og rigere. Det har vi gjort, fordi vi har øget produktiviteten. Nu får vi at vide, at vi skal arbejde langt mere. Men det, der er med det, er, at nu har vi et velfærdssamfund og en velfærdsstat i knæ, og det har vi på grund af de politiske aftaler, der er lavet herinde igennem de sidste 20-30 år, hvor ordførerens parti har haft magten, bl.a. Derudover er uligheden steget.

Derfor vil jeg gerne spørge ordføreren: Hvordan tror ordføreren at det at arbejde mere skal løse alle de problemer i modsætning til det, vi har set gennem tiden? Tak.

Kl. 09:41

Formanden (Søren Gade):

Ordføreren.

Kl. 09:41

Christian Rabjerg Madsen (S):

Det, vi har sagt, er, at vi ikke kan have et velfærdssamfund med et højt niveau på sygehuse, på ældrepleje og i børnehaver, hvis vi samtidig arbejder langt, langt mindre. Vi har samtidig sagt, at danskerne har en tårnhøj arbejdsmoral og arbejder rigtig, rigtig meget. Det er det, vi har sagt.

Det der med at tale om, at vi vil et opgør med velfærdssamfundet, er noget vrøvl. Der er ikke noget, vi er mere optaget af end at sikre velfærdssamfundet, og en forudsætning for, at vi har et stærkt velfærdssamfund, er, at vi har en høj arbejdsfrekvens og vedbliver med at have det. Og jeg synes, at fru Franciska Rosenkilde i den her debat er ikkekonsistent med sine egne forslag. For fru Franciska Rosenkilde starter altid med at tale om, at vi skal arbejde mindre, og den næste del af sætningen handler så om alle de tiltag, som Alternativet vil sætte i værk på klimaområdet og på velfærdsområdet.

Det vil vi meget gerne diskutere, men forudsætningen for, at vi kan levere på den grønne omstilling, og at vi kan styrke velfærdssamfundet, er, at der er en høj arbejdsfrekvens og der vedbliver at være det. Den sammenhæng kan man ikke komme ud af. Betyder produktivitet noget? Ja, selvfølgelig gør det det.Men det gør, hvor meget vi arbejder, også.

Kl. 09:42

Formanden (Søren Gade):

Fru Franciska Rosenkilde.

Kl. 09:42

Franciska Rosenkilde (ALT):

Men det betyder jo rigtig meget, hvad man bruger den velstandsøgning til – om man bruger den til skattelettelser til dem, der har mest i forvejen, eller om man investerer i velfærd, i grøn omstilling og i mere tid. For der er en masse sideudgifter ved, at vi arbejder rigtig meget. Der er børn og unge, der mistrives, og som ikke får omsorg nok i daginstitutionerne. Der er det, der nu hedder lærerfri timer. Der er stress, sygdom og sygefravær. Alt det koster rigtig meget, fordi vores arbejdsliv og familieliv ikke hænger sammen.

Kl. 09:43

Formanden (Søren Gade):

Ordføreren.

Kl. 09:43

Christian Rabjerg Madsen (S):

Jeg er helt uenig i, at der er en sammenhæng mellem at gå på arbejde i et helt almindeligt 37-timersjob og så at mistrives. Jeg tror tværtimod, der er en sammenhæng i, at hvis flere unge eksempelvis fik et lommepengejob ved siden af deres uddannelser, ville vi få mindre mistrivsel, fordi vi ville få nogle unge mennesker, som ville engagere sig i nogle fællesskaber, som er større end dem selv, fokusere mindre på sig selv og fokusere mere på at få et fællesskab til at fungere. Så jeg er helt uenig i, at der er den sammenhæng.

Så siger fru Franciska Rosenkilde, at det er af stor betydning, hvordan vi bruger vores velstandsstigning. Det er nemlig rigtigt, og derfor vil man også se en 2030-plan, hvor vi bruger langt flere midler på at investere i velfærdssamfundet, end vi gør på skattelettelser – som i øvrigt er fornuftige, fordi de understøtter en stærkere beskæftigelse, som igen finansierer vores velfærdssamfund.

Kl. 09:44

Formanden (Søren Gade):

Fru Pernille Vermund, Nye Borgerlige. Værsgo.

Kl. 09:44

Pernille Vermund (NB):

Tak for det. De seneste dages billeder af iltsvind i vores indre farvande og vores fjorde er forstemmende. Det er ikke overraskende, for det er jo billeder, som vi har set år efter år, men det er forstemmende. Og det bliver ikke bedre, når man ser en forening som Rent Hav for 3 uger siden gå ud og dokumentere en stor brun søjle af spildevand, der står direkte op i Limfjorden, med afføring, urin, brugt toiletpapir, som bare løber direkte ud i vandet. Vi ved fra tidligere, at 7 ud af 14 kommuner i Sydjylland har rapporteret mindre udledning af urenset spildevand, i forhold til hvad der reelt er kommet ud i fjordene. Det er et reelt problem. Derfor var det også dejligt, at vi før sommerferien fik lavet en aftale, »Danmarks Havplan«, som skal gælde frem til 2030, hvor vi bl.a. forpligtede hinanden – og dermed også regeringen – på, at det her skal stoppes. Nu har vi så fået lovprogrammet for det her folketingsår, og jeg må sige, at jeg er dybt skuffet over, at der heller ikke på det her område er noget som helst, intet ord om at stoppe udledningen af urenset spildevand. Er det virkelig Socialdemokratiets politik, at man, på trods af at alle partier i Folketinget står bag sådan en aftale, ikke synes, det er vigtigt nok at prioritere det som lovgivning?

Kl. 09:45

Formanden (Søren Gade):

Ordføreren.

Kl. 09:45

Christian Rabjerg Madsen (S):

Tak for spørgsmålet. Vi vil som regering vældig gerne diskutere initiativer i forhold til spildevand, men jeg vil også opfordre fru Pernille Vermund til at huske sin kærlighed til havet, når vi diskuterer, hvordan man regulerer landbruget. Der er jo helt åbenlyst flere kilder i forhold til en situation, som ikke er tilfredsstillende i vores havmiljø. Vi har taget en lang række initiativer og vil også fortsætte med det. Vi har landbrugsaftalerne, som skal reducere kvælstofudledningen, og det er en aftale, som indeholder en miljøgaranti, som betyder, at hvis det, der sker nu, ikke virker nok, skal vi genbesøge det og sikre, at vi får udledningen ned. Vi har vandrammeplanen, som blev præsenteret før sommer, hvor der er initiativer i forhold til genslyngning af åer og restaurering af søer, og så har vi havplanen, som ordføreren også henviser til, hvor der er konkrete virkemidler i forhold til ålegræs, naturlige banker til muslinger og stenrev. Det er i øvrigt også en aftale, som indeholder en målsætning om 30 pct. beskyttet havareal. Så der er en lang række initiativer, vi skal tage, for jeg er enig med ordføreren i, at det, vi ser her, ikke er godt nok, og derfor vil vi også meget gerne diskutere udledninger fra alle kilder.

Kl. 09:46

Formanden (Søren Gade):

Fru Pernille Vermund.

Kl. 09:46

Pernille Vermund (NB):

Man kan godt høre, at ordføreren er på dybt vand, når vi taler havmiljø. For helt ærligt, vi har lavet en aftale om spildevandet, og det er rigtigt, at vi også have lavet en aftale om landbruget. Og når ordføreren nu selv nævner landbruget, synes jeg også, at man skylder at fortælle, at man som regering også der sidder med ansvaret. Vi har lavet en aftale om, at der skal udtages lavbundsjorde, for det har den fordel, at det vil mindske udledningen af drivhusgasser, men det har også den fordel, at det vil mindske udledningen af kvælstof. Selv om der er masser af landmænd, der har meldt sig på banen, er der kun 2 promille af det, vi har aftalt, der er udtaget. Hvorfor? Fordi myndighederne mangler ressourcer. Heller ikke dér gør man det som regering godt nok.

Kl. 09:47

Formanden (Søren Gade):

Ordføreren.

Kl. 09:47

Christian Rabjerg Madsen (S):

Vi skal jo sørge for at være på iltholdigt vand og ikke på dybt vand, og derfor gennemgik jeg nogle af de initiativer, som vi har taget. Det er rigtigt nok, at vi skal have mere tempo også på udtagning af lavbundsjorder, og vi skal sikre, at de aftaler, vi har lavet i forhold til at regulere både spildevand og landbrug som kilde til næringsstoffer til havet, skal vi følge op på. Det gør vi også, for vi har en aftale om at genbesøge det og etablere en miljøgaranti i forhold til landbruget. Så jeg glæder mig sådan set over, at også fru Pernille Vermund er optaget af et rent og iltholdigt havmiljø. Der bliver god brug for den lyst til at beskytte vores hav i de diskussioner, som kommer til at være, også på det her område, for det, vi ser lige nu, er ikke tilfredsstillende.

Kl. 09:48

Formanden (Søren Gade):

Fru Aaja Chemnitz, Inuit Ataqatigiit.

Kl. 09:48

Aaja Chemnitz (IA):

Mange tak, og tak for talen. I talen nævner ordføreren, at Socialdemokratiet gerne vil sætte skolen fri, og at man gerne vil forandre den danske folkeskole. Men hvad nytter det, når de danske lærere og de danske elever ikke ved noget om Grønland? Og IA har fået et direkte afslag fra regeringen på, at man gerne vil have, at der bliver undervist i de moderne grønlandske forhold, og det gør mig oprigtigt ked af det, når de grønlandske universitetsstuderende på de danske universiteter mødes med fordomme og diskrimination. Statsministeren taler om et ulige magtforhold, som vi gerne vil gøre op med, men hvordan kan vi gøre det, når vores unge bliver mødt med de her fordomme og den her diskrimination? Og hvad vil regeringen gøre i forhold til at gøre op med det?

Kl. 09:49

Formanden (Søren Gade):

Ordføreren.

Kl. 09:49

Christian Rabjerg Madsen (S):

Jeg synes, det er vigtigt, at man i sin skolegang får viden om og bliver undervist i, at vi har et rigsfællesskab. Og jeg var meget glad for de ord om rigsfællesskabets betydning og den ligeværdighed, der naturligvis skal være i rigsfællesskabet, som statsministeren havde med i sin tale. I det omfang, der er fordomme og diskrimination – og det er sådan set underordnet, om det foregår i uddannelsesinstitutioner eller på arbejdsmarkedet – skal vi sætte ind over for det. Og jeg er enig med fru Aaja Chemnitz i, at noget af det, der kan bidrage til, at ingen bliver mødt med fordomme og diskrimination, selvfølgelig er at styrke viden. Hvordan vi så gør det på folkeskoleniveau, må vi tage en drøftelse af. Men det er helt åbenlyst, at der er en sammenhæng mellem, at ingen skal mødes med fordomme og diskrimination, og så vidensniveauet, også i den danske befolkning, i forhold til vores rigsfællesskab.

Kl. 09:50

Formanden (Søren Gade):

Fru Aaja Chemnitz.

Kl. 09:50

Aaja Chemnitz (IA):

Fakta er, at 82 pct. af de danske unge ikke ved noget om Grønland. Fakta er også, at ca. 50 pct. af de grønlandske unge bliver mødt med fordomme. Så der står en rigtig stor opgave foran os i forhold til at sikre, at man underviser i særlig de moderne grønlandske forhold. For hvis vi kun har fokus på det historiske, regenerer vi i virkeligheden nogle fordomme. Og hele forudsætningen for rigsfællesskabet er vel, at vi interesserer os for hinanden og vi vil fællesskabet og vi vil det ligeværdige samarbejde. Så jeg håber, at regeringen er enig i, at der skal gøres noget mere på folkeskoleområdet, specifikt i forhold til at der er undervisning om Grønland .

Kl. 09:50

Formanden (Søren Gade):

Ordføreren.

Kl. 09:50

Christian Rabjerg Madsen (S):

Det synes jeg er kloge og indsigtsfulde ord fra fru Aaja Chemnitz, og jeg er enig i, at det er utilfredsstillende, hvis for mange danske børn og unge ikke har kendskab til rigsfællesskabet, specifikt kendskab til moderne grønlandsk kultur. Det er selvfølgelig vigtigt, og det er helt åbenlyst, at der er en sammenhæng mellem, hvad man ved, og om man møder andre mennesker med fordomme. Så jeg synes, det er vigtigt, og jeg anerkender, at vi en udfordring, i forhold til at flere danske børn og unge skal møde rigsfællesskabet flere steder.

Kl. 09:51

Formanden (Søren Gade):

Hr. Karsten Hønge, Socialistisk Folkeparti. Værsgo.

Kl. 09:51

Karsten Hønge (SF):

Arbejdskraft er jo gået hen og blevet den nye valuta i politik, hører vi, og så er det næste spørgsmål selvfølgelig: Hvad er egentlig vekselkursen? Altså, regeringen planlægger at forringe seniorpensionen dramatisk ved at skære ydelsen ned med 5.000 kr. om måneden og halvere perioden fra 6 år til 3 år. Det her vil ramme i tusindvis af mennesker, og på en rigtig god dag kan man måske få 1.200 mennesker i arbejde og sandsynligvis nogle, der går på arbejde med en ekstra håndfuld piller nede i madkassen. Vekselkursen rammer altså tusindvis af mennesker og får 1.200 mennesker i arbejde. Er det virkelig en vekselkurs, som Socialdemokraterne kan stå inde for? Hvornår var det lige, at forsuring af nedslidte seniorers liv blev socialdemokratisk politik?

Kl. 09:52

Formanden (Søren Gade):

Ordføreren.

Kl. 09:52

Christian Rabjerg Madsen (S):

Vi er optaget af, at når vi udvider arbejdsstyrken, hvad der er helt afgørende – også så afgørende, at man måske kunne ønske, at SF som parti havde lidt flere forslag til, hvordan det så rent faktisk skulle foregå – så gør vi det på en socialt afbalanceret måde. Så vekselkursen skal afspejle, at det her skal gøres klogt og fornuftigt. Det er også derfor, jeg er glad for, at vi har styrket Arnepensionen, og jeg er også glad for, at vi nu tager en bredere drøftelse i en permanent trepartsinstitution omkring seniorpensionen, men også omkring, hvordan vi skaber et arbejdsmarked, hvor flere seniorer gerne vil deltage. Vi er fuldstændig afhængige af, at de seniorer, der kan og vil, bidrager, og jeg tror faktisk også, at mange seniorer gerne vil. Derfor påhviler der selvfølgelig os et politisk ansvar, men der påhviler også virksomhederne et ansvar for at sikre, at det rent faktisk sker.

Kl. 09:52

Formanden (Søren Gade):

Hr. Karsten Hønge.

Kl. 09:52

Karsten Hønge (SF):

Gid seniorpensionister kunne leve af ord alene, men det kan de bare ikke.

Jeg vil så gå over til noget andet, og det er, at op mod 100.000 mennesker arbejder som fleksjobbere. Fleksjob er en gevinst for den enkelte, for virksomhederne og for samfundet. Derfor er jeg meget overrasket over, at man nu fra regeringens side spiller ud med, at man vil trække tæppet væk under de vilkår, som fleksjobberne arbejder på, nemlig ved at fjerne betingelsen om, at det arbejde, der skal foregå, sker på overenskomstmæssige vilkår. Derfor overrasker det mig selvfølgelig ikke, at HK, BUPL, FOA, 3F og Dansk Handicap Forbund protesterer mod det her

Hvornår er det blevet regeringens politik og – især – hvornår er det blevet Socialdemokratiets politik at rive overenskomsterne i stykker?

Kl. 09:53

Formanden (Søren Gade):

Ordføreren.

Kl. 09:53

Christian Rabjerg Madsen (S):

Jeg ved, at hr. Karsten Hønge er optaget af fagbevægelsen og har et stærkt kendskab til fagbevægelsen. Derfor må jeg også bare sige, at det undrer mig, at hr. Karsten Hønge refererer til en trepartsdiskussion som værende alene ord. Vi har nedsat en permanent trepartsinstitution, som nu skal drøfte seniorpension, drøfte, hvordan vi får skabt et arbejdsmarked også for seniorer – som rummer flere seniorer. Hr. Karsten Hønge må med det kendskab, hr. Karsten Hønge har til trepartsinstitutionen og også til fagbevægelsen, vide, at det selvfølgelig ikke er ord alene. Der kommer også handling ud af det.

Kl. 09:54

Formanden (Søren Gade):

Fru Karina Adsbøl, Danmarksdemokraterne. Værsgo.

Kl. 09:54

Karina Adsbøl (DD):

Tak. Jamen når ordføreren ikke vil svare på fru Inger Støjbergs spørgsmål om, om kødsovsen må blive dyrere eller ej, håber jeg da, at ordføreren vil besvare mit spørgsmål, som handler om folkeskoler. For Danmarksdemokraterne er det vigtigt, at vi har folkeskoler i hele landet, også i vores landdistrikter. Så derfor vil jeg høre, hvad regeringen vil gøre i forhold til skoler i landdistrikterne. TV 2 kunne jo fortælle her i starten af august, at flere skoler lukker i vores landdistrikter. De lukker på grund af kommunernes økonomi. Så hvad er det egentlig, Socialdemokraterne vil gøre for at bevare folkeskolerne, så vi også har dem i vores landdistrikter?

Kl. 09:55

Formanden (Søren Gade):

Ordføreren.

Kl. 09:55

Christian Rabjerg Madsen (S):

Jeg synes, det er trist at se, at nogle folkeskoler lukker i områder, hvor der er længere mellem husene. Jeg er selv opvokset i Vestjylland, hvor netop det med længere mellem husene er ret udpræget, og er valgt i Syddanmark, hvor det også er situationen.

Jeg tror, der er flere ting, man kan gøre. Noget handler selvfølgelig om at styrke kommunernes økonomi, men det handler jo også om at sikre gode rammer for, at der faktisk er mennesker, som har lyst til at bo der, hvor der er lidt længere imellem husene. Og der er vi jo lidt tilbage til den ordveksling, jeg havde med fru Inger Støjberg, for mange af de jobs, der er attraktive at have langt fra hovedstaden, er grønne jobs, og derfor er der en sammenhæng imellem, at vi får lavet en klog grøn omstilling, samtidig med at vi får skabt grønne jobs, også i landdistrikterne – grønne jobs, som er forudsætningen for, at vi har folk, der vil bosætte sig. Bosætning er forudsætningen for, at vi har velfungerende folkeskoler. Så der er en vis sammenhæng dér.

Kl. 09:56

Formanden (Søren Gade):

Fru Karina Adsbøl.

Kl. 09:56

Karina Adsbøl (DD):

Jeg synes, at den socialdemokratiske ordfører taler udenom i dag. Det, jeg spørger til, er i forhold til de skolelukninger, der er. Vi kunne konstatere, at TV 2 jo bragte det her i august. 19 folkeskoler lukkede dér. I sin tid i 2007 havde vi jo 1604 folkeskoler, og det er så faldet til 1113 folkeskoler. Så hvad er det konkret, Socialdemokratiet vil gøre? Nu snakker man jo meget om folkeskoler. Altså, den folkeskolereform, Socialdemokratiet selv stod i spidsen for, vil man så have et opgør med. Men hvordan vil man sikre, at der også er folkeskoler ude i vores landdistrikter?

Kl. 09:56

Formanden (Søren Gade):

Ordføreren.

Kl. 09:56

Christian Rabjerg Madsen (S):

Jeg synes, det er helt fair at være politisk uenig, men det er ikke fair at påstå, at der ikke blev svaret på spørgsmålet, for der er da en helt klar en til en-sammenhæng imellem, hvor mange mennesker der bosætter sig i tyndtbefolkede områder, og så hvor mange skoler der er i tyndtbefolkede områder. Så vi bliver da nødt til at have en diskussion om, hvordan man skaber liv, gode liv, aktivitet, fritidsliv og arbejdsliv ude i de landdistrikter, hvor de her skoler ligger, samtidig med at vi kan diskutere, hvordan kommunerne økonomisk får en mulighed for at understøtte de her folkeskoler. Så vi vil supergerne diskutere det. Jeg tror ikke, der er nogen meget nemme løsninger. Men det er da helt åbenlyst, at der er en sammenhæng imellem liv i landdistrikterne og skoler i landdistrikterne.

Kl. 09:57

Formanden (Søren Gade):

Jeg giver nu ordet til den sidste ordfører med en kort bemærkning. Det er fru Sólbjørg Jakobsen, Liberal Alliance. Værsgo.

Kl. 09:57

Sólbjørg Jakobsen (LA):

Tak, og tak for talen. Jeg vil også gerne spørge lidt ind til samfundskontrakten, som statsministeren har snakket lidt om på det sidste, og det helt forkerte ideal, som ordføreren vist betegnede fortællingen i »ÆRØ MANIFESTET«. Bogen »ÆRØ MANIFESTET« har gjort et meget forskelligt indtryk på mig og ordføreren og Socialdemokratiet, kan jeg høre. Det er en hudløs ærlig fortælling om en mor, som ikke kan se sin familie og selv passe ind i de rammer og rutiner, som samfundet tilgodeser bedst. Danske småbørnsfamilier arbejder rigtig meget; de arbejder mere end langt de fleste. Faktisk kører det for nogle så stærkt, at både forældre og børn har meget svært ved at følge med og trives. De har lyst til at vælge noget andet for en stund, i nogle år, og det kan jeg så forstå er et helt forkert ideal. Er det ikke politisk dovenskab, at vi for at kunne få politikken til at hænge sammen om nogle år beregnet i et excelark ikke kan skabe plads til, at familier selv indretter sig, som de vil, og så må vi finde ud af at løse den hårde opgave med det, i stedet for at de skal indrette sig efter, hvordan vores arbejde bliver nemmest?

Kl. 09:58

Formanden (Søren Gade):

Ordføreren.

Kl. 09:58

Christian Rabjerg Madsen (S):

Det er relativt nyt, at Liberal Alliance fuldstændig forlader diskussionen om den strukturelle beskæftigelse. Det må man sige. Vi har i Socialdemokratiet sagt meget specifikt, at den diskussion ikke handler om børnefamilier, og at der kan være meget gode grunde til i perioder at gå på deltid. Jeg har også haft en direkte samtale med forfatteren bag »ÆRØ MANIFESTET«, og vi var enige om mange ting, bl.a. behovet for at investere i vores børnehaver, sådan at de bliver bedre. Men hvad er forudsætningen for at investere i vores børnehaver? Det er jo, at vi har en stærk beskæftigelse. Jeg tror bare, man må sige – lidt som De Konservative gør – at Liberal Alliances synspunkt i forhold til spørgsmålet om beskæftigelse er en afspejling af, at man i for lang tid har været i hængekøjen, man i for lang tid har været væk fra ansvaret. For hvis man kerer sig om samfundets sammenhæng, velfærdssamfundets finansiering, må man også kere sig om, at vi fastholder den høje arbejdsmoral, som er kendetegnende for Danmark.

Kl. 09:59

Formanden (Søren Gade):

Sólbjørg Jakobsen.

Kl. 09:59

Sólbjørg Jakobsen (LA):

Det er bestemt ikke nyt, at Liberal Alliance godt ved, at det koster lidt på arbejdsudbuddet at give den her fleksibilitet. Derfor er det også med i vores 2035-plan, hvor vi giver et fradrag, hvis man vælger at passe sine børn hjemme. Det regner vi også med i vores ansvarligt finansierede økonomiske plan. Så det er simpelt hen løgn at sige, at vi ikke har taget højde for det eller keret os om det før. Men er man så fuldstændig afhægtet fra virkeligheden derude, at man ikke kan høre, at det her er det offentlige, der ikke opfylder samfundskontrakten? Når folk ikke kan få det til at hænge sammen, er det, fordi skolen ikke har nok lærere, eller børnehaven ikke har nok pædagoger. Og hvorfor er det der, I altid skal spare, når vi gerne vil investere? Hvorfor ikke spare på alt det administrative bøvl, der er kommet igennem det sidste stykke tid?

Kl. 10:00

Formanden (Søren Gade):

Ordføreren.

Kl. 10:00

Christian Rabjerg Madsen (S):

Vi har en meget ambitiøs plan for at skære i regler, kontrol og administrativt bøvl, og det er hjerteskærende at høre Liberal Alliance brænde for den offentlige sektor, samtidig med at man fremlægger en økonomisk plan, der vil betyde 95.000 færre offentligt ansatte. Det hænger ganske enkelt ikke sammen.

Det er fair nok, at man vil en anden samfundsmodel, og det vil også være fint for meget velhavende mennesker, for de kan selv betale for privatskole og private hospitaler. Socialdemokratiet vil et andet samfund. Vi vil et velfærdssamfund, hvor høj og lav har adgang til god offentlig service. En forudsætning for at have sådan et samfund er, at vi går på arbejde. Derfor er det at have diskussionen om beskæftigelse også at kere sig om velfærdssamfundet – det samfund, som er alle andre samfund overlegent, og som leverer både vækst og velstand og betydelig lighed. Men det er nok en forskel på Socialdemokratiet og Liberal Alliance.

Kl. 10:01

Formanden (Søren Gade):

Så siger vi tak til hr. Christian Rabjerg Madsen fra Socialdemokratiet, og jeg byder nu velkommen til hr. Morten Dahlin fra Venstre.

Kl. 10:01

(Ordfører)

Morten Dahlin (V):

Jeg vil gerne fortælle jer om Julius. Julius er kun 13 år. På en familieferie til Grækenland blev han inspireret til et vaskeægte iværksættereventyr. Det gjorde han, fordi han så nogle af de lokale, der tjente penge på at udleje solsenge med parasoller. Men Julius fangede hurtigt, at vejret i Danmark ikke er til at basere en forretning på, at folk vil betale for at ligge i skyggen.

Derfor måtte han gå en anden vej, og det gjorde han så. Sammen med sin far samlede han gamle paller og materialer fra genbrugspladsen og gik i gang med at bygge en bod hjemme i indkørslen. Den bod fik han lov at stille op i Valby Idrætspark, så han kunne sælge kage, snacks og søde sager, når Boldklubben Frem spiller fodbold i tredje division. Det blev hurtigt en succes, og det gjorde det, bl.a. fordi Julius ikke kun har investeret arbejdskraft i den lille virksomhed, men alle konfirmationspengene er gået til forretningen, så han bl.a. har kunnet udvide med en slushice-maskine, og det har sat gang i salget.

Nu har Julius ikke kun en bod i Frem, nej, nu har han både boder på stadion i Hvidovre og i Brøndby, hvor han er med til at skabe den der helt særlige stemning, som så mange af os nyder hver søndag, og jeg behøver ikke at fortælle jer, at boden i Brøndby selvfølgelig sælger bedst. Og hvor andre hænger plakater af fodboldidoler eller popstjerner op, har Julius fået printet sine budgetter ud og hængt dem op på væggen hjemme på drengeværelset, og der ligger han så og drømmer, og han drømmer stort. Når han fylder 16 år, vil han omsætte for mindst 1 mio. kr. – eksklusiv moms. Man kan ikke andet end at være imponeret, og derfor er jeg også glad for, at Julius er til stede her i dag på tilhørerpladserne sammen med sin – det er jeg helt overbevist om – meget stolte far. Julius og hans historie er et eksempel på alle de værdier, vi i Venstre gerne vil have præger vores land: Virkelysten, den her iver efter at gøre noget, skabe noget, gøre en forskel; arbejdsomheden, visheden om, at intet er blevet skabt af at sidde derhjemme og vente på, at det kommer til en – det kræver en indsats, hvis man vil frem i tilværelsen og forfølge sine drømme – ansvaret, et eller andet sted en modreaktion på den der tendens, vi desværre ser nogle steder i samfundet, hvor man, hver gang man får et problem, så beder kommunen om at løse det, i stedet for selv at tage et ansvar. De værdier har vi brug for.

Men Julius er også nået dertil, hvor han støder på systemet – I ved, den offentlige sektors kontrol, afgifter og bureaukrati. Julius må faktisk ikke engang eje sin egen virksomhed. Det synes systemet ikke han er gammel nok til, og det er et problem, for fødevaremyndighederne ånder ham i nakken. Virksomheden skal jo fødevaregodkendes, men den godkendelse kræver, at man får et cvr-nummer. Men det cvr-nummer fortæller erhvervsmyndighederne ham at han ikke er gammel nok til at få. Hvis det ikke var så tragisk, var det jo nærmest sjovt, og desværre er det ikke kun unge iværksættere, der bliver ramt og begrænset af systemet. De unge, der vil have et fritidsjob, møder i den grad også det tunge system. De må gerne stå i delikatessen nede i supermarkedet, men de må ikke skære et stykke pålæg til kunden. De må gerne flytte en kasse øl i butikken, men altså kun hvis øllerne er tomme. De må gerne feje på lageret, men kun hvis pappresseren er slukket.

Det er ikke regler, der fremmer virkelyst, det er ikke regler, der fremmer arbejdsomhed, det er ikke regler, der fremmer ansvar. Det er regler, der kun fremmer systemet, og hele vores samfund er fyldt med den slags regler på alle mulige områder. De rammer unge, ældre, virksomheder og ansatte, alle, og de er helt sikkert opstået i en uhellig alliance mellem en politiker, der gerne ville virke handlekraftig, og en bureaukrat, der sad ved sit skrivebord langt væk fra virkeligheden. Måske er det den slags regler, der gør, at markant færre unge i dag har et fritidsjob end før finanskrisen, og måske er systemets regler årsagen til, at vi, når det kommer til iværksætteri, klarer os markant dårligere end vores nabolande.

Kl. 10:06

Vi har færre vækstvirksomheder end vores naboer, vi ligger på en skuffende 20. plads i EU, vi har færre børsnoteringer end vores nabolande. De seneste 5 år har vi skrabet bunden i Norden, og sidste år var der kun én ny børsnotering i hele Danmark. Men der findes også en statistik, hvor vi ligger i toppen, og den handler om, hvor mange af de mest værdifulde iværksættersucceser der er rejst ud af landet. 7 ud af 11 af de største succeser siden årtusindskiftet har flyttet deres hovedkvarter ud af Danmark. Det skal vi gøre noget ved.

Ikke alle skal være som Julius, men vi skal tæmme systemet og slippe virkelysten, ansvaret og skabertrangen fri, med mere optimisme på vegne af dem, der har modet og drømmene til at skabe deres eget. Og det kan vi, hvis vi vil – hvis vi tør tage et opgør med de regler, der gør, at iværksættere bliver lagerbeskattet fra hus og hjem af værdier, der slet ikke findes i virkeligheden; hvis vi tør fjerne den skov af snubletråde, der i dag er lagt ud i det offentlige system. Derfor ser vi frem til at lave en bred og fornuftig aftale om iværksætteri med fokus på virkelyst, ansvar og arbejdsomhed, og vi ser også frem til at lave en bred og fornuftig skatteaftale, hvor vi sænker skatterne for milliarder og sikrer os, at hårdtarbejdende skatteplagede danskere kan få lov at beholde nogle flere af deres egne penge. Det er faktisk forudsætningen for, at vi også i fremtiden kan holde hånden under velfærden. Hvis der ikke skabes vækst, er der ingen velstand; hvis der ikke er velstand, er der ingen velfærd, ingen investeringer i sundhed, psykiatri, ældrepleje, ingen penge til at investere i den grønne omstilling og nå vores klimamål på en måde, hvor vi udvikler både landbrug og industri.

Lad mig give et eksempel. Med de nuværende skatteregler er der mere end 100.000 deltidsansatte, der oplever, at de får en højere skatteprocent på den sidsttjente krone, hvis de går på fuldtid. Det giver jo ikke mening. Det er klassisk systemløsning, og det skal vi ændre, ikke for at tvinge folk til at gå op i tid, men fordi vi skal gøre det mere attraktivt, så folk selv har lyst. Jeg anerkender, at der er nogle partier, der er uenige med Venstre i, at de danske familier fortjener lidt ekstra økonomisk pusterum. Det kan man sagtens være imod, hvis man er socialist, men jeg kan simpelt hen ikke forstå, hvorfor venstrefløjen nægter at bruge skattelettelser som et middel til at sikre fremtidens velfærd. I en tid, hvor vi har brug for arbejdskraft til at nedbringe ventelisterne, skal det da kunne betale sig at gøre en ekstra indsats. Julius sagde noget interessant om hans virksomhed, da jeg mødte ham første gang: Jeg lærer noget andet end i skolen; jeg har lært at lave regnskab, og så har jeg lært en masse om kundeservice. Og det om skolens synes jeg er interessant. For hvis jeg skal være helt ærlig, har statens overmagt også fået overtaget her.

I alt for høj grad er vores skole blevet systemets skole frem for at være folkets skole, med et lighedsmageri, hvor alle elever skal igennem det samme uden fokus på, hvad der er bedst for den enkelte, med for mange detaljerede, centralt dikterede læringsmål. Man kan bare tage formålsparagraffen i folkeskolen. I dag skal eleverne være fortrolige med dansk kultur og have forståelse for andre landes kultur, og så skal skolen skabe forståelse for menneskets samspil med naturen og sikre en alsidig udvikling. Man kan ligefrem fornemme, hvordan det er blevet til i et politisk kompromis, hvor alle partier lige skulle have deres egen lille bid med.

Hvad med at fokusere på, at eleverne lærer noget? Eller hvad med at lade dem, der i skolen har oplevet nederlag på nederlag, komme ud at snuse lidt til virkeligheden i stedet for at tvinge dem til at gå igennem det samme forløb som alle de andre? For lad os være ærlige: Det er jo sådan noget, der skaber frustration, både for dem selv og resten af klassen. Den bogligt stærke dreng skal ikke nødvendigvis have den samme afslutning på folkeskolen som den skoletrætte pige. Hvis vi skal skabe lige muligheder, skal vi turde behandle folk forskelligt; børn og unge er ikke ens.

Jeg ser frem til, at vi kan lave en aftale, der vrister skolen fri af systemets favntag og giver eleverne den bedste mulighed for at være den bedste udgave af dem selv, med virkelyst, arbejdsomhed og ansvar, og de værdier er vigtige for Venstre, fordi vi tror på, at de er vigtige for Danmark. Og uanset om vi taler iværksætteri, sundhed, klima eller uddannelse, er vi overbevist om, at ingen af vores udfordringer bliver løst, hvis ikke vi former et samfund, hvor systemet fylder lidt mindre, og hvor mennesket og fornuften fylder lidt mere. Det er på den måde, vi får virkelysten, arbejdsomheden og ansvaret til for alvor at blomstre. Tak for ordet.

Kl. 10:11

Formanden (Søren Gade):

Tak for det. Der er en lang række korte bemærkninger. Den første, der får ordet, er fru Pia Olsen Dyhr, Socialistisk Folkeparti. Værsgo.

Kl. 10:11

Pia Olsen Dyhr (SF):

Tak til ordføreren for en liberal tale. Jeg kan jo helt genkende Venstre. Jeg vil give ros til Brøndby – det vil alle jo gerne have – og egentlig også ros til Julius; jeg synes faktisk, at det er et glimrende eksempel på virkelyst og initiativ. Men der, hvor jeg bliver en smule bekymret under talen, er, i forhold til at Julius' ungdomskollegaer på 13 år, der arbejder ude i en butik og har et fritidsjob, lige pludselig ikke skal være underlagt arbejdsmiljøregler, hvis jeg hører ordføreren rigtigt, for så betyder det jo på sigt, at de unge, som måske er 13-14-15 år, vil være nedslidt, når de når 60-årsalderen. Og som jeg kan forstå på regeringen, vil man jo sløjfe seniorpensionen, så Julius eller hans venner vil ikke have mulighed for at gå på seniorpension, når de så bliver 60 år – eller det er så 64 år, fordi pensionsalderen er steget – og er nedslidt. Derfor vil jeg egentlig gerne spørge: Hvordan kan det være, at markant færre skal have lov til at trække sig tilbage i Danmark, når de er blevet nedslidt, end med den aftale, som Venstre ellers stod i spidsen for os?

Kl. 10:12

Formanden (Søren Gade):

Ordføreren.

Kl. 10:12

Morten Dahlin (V):

Tak for rosen, og spørgeren og jeg deler jo en fælles passion for fodboldklubben. Jeg ved ikke, om spørgeren har været i Julius' bod, men ellers kan jeg give anbefalingerne videre. Jeg synes ikke, at man skal sløjfe arbejdsmiljøreglerne for ungarbejdere, men jeg synes godt, vi kan spørge sig selv, om vi har ramt den helt rigtige balance. Altså, når vi bilder os selv ind, at man kan ansætte fejedrenge m/k på et lager, så tror jeg, at det er en virkelighed, der kun eksisterer herinde, for hvis chefen skal gå ud og slukke pappresseren, hver gang der skal fejes på lageret, så bliver det bare ikke gjort. Så har vi ramt balancen helt rigtigt der? Har vi i vores naturlige iver efter at beskytte unge mennesker på arbejdsmarkedet strammet for meget op nogle steder? Ja, det synes vi i Venstre. Kan man ramme den balance bedre? Ja, det er vi faktisk helt overbevist om at man godt kan. Og der var meget debat om arbejde, og jeg synes ikke, at man skal arbejde for staten, men jeg synes, det er sundt, hvis flere unge mennesker får et fritidsjob, fordi det lærer man noget af, også noget, man ikke lærer i skolen.

Kl. 10:13

Formanden (Søren Gade):

Fru Pia Olsen Dyhr.

Kl. 10:13

Pia Olsen Dyhr (SF):

Nu er jeg er ikke afvisende over for et fritidsjob. Jeg vil bare gerne have, at det er på ordentlige vilkår, og vi ser jo Arbejdstilsynet være ude rigtig mange steder, hvor de unge så ender med at stå helt alene med deres problemer, og det ønsker vi ikke skal fortsætte; vi ønsker faktisk at sætte ind over for det.

Spørgeren svarede ikke på den anden del, nemlig omkring seniorpension, og det er også fair nok, for så kan spørgeren gøre det nu. Man lægger op til at fjerne seniorpensionen. Det handler om mennesker, der er nedslidt, og folk, der har arbejdet mange år på arbejdsmarkedet. Det er en ordning, som Venstre stod i spidsen for. Det var godt nok med hr. Lars Løkke Rasmussen som formand dengang, men så meget kan man vel ikke have glemt sit behov for at beskytte de nedslidte.

Kl. 10:14

Formanden (Søren Gade):

Ordføreren.

Kl. 10:14

Morten Dahlin (V):

Jeg mener, at man skal have lov til at trække sig tilbage med værdighed i Danmark, og vi har i regeringsgrundlaget lagt vores bud frem på, hvordan vi synes man gør det bedst. Det tager vi nu en dialog med arbejdsmarkedets parter og med Folketingets partier om, og så er jeg helt overbevist om, at vi finder en god løsning, der på det ene side tager højde for, at man skal have lov til at trække sig tilbage fra arbejdsmarkedet med værdighed, og på den anden side tager højde for, at vi også har brug for at skabe noget arbejdskraft i det her samfund, så vi kan få udviklet vores velfærdssamfund og få udviklet vores private virksomheder. Den balance tror jeg at vi kan finde i fællesskab.

Kl. 10:14

Formanden (Søren Gade):

Fru Inger Støjberg, Danmarksdemokraterne. Værsgo.

Kl. 10:15

Inger Støjberg (DD):

Tak for det. Jeg synes faktisk, det var en rigtig fin tale, og det vil jeg gerne kvittere for. Jeg anerkender også, at man jo ikke kan nå omkring alle emner, når man er ordfører her, det kan jeg heller ikke her senere i dag. Derfor vil jeg spørge ind til noget af det, som ikke blev adresseret, nemlig CO2-afgiften på landbruget, som ordføreren jo godt ved betyder rigtig meget for os i Danmarksdemokraterne at få bremset, så den ikke bliver indført. Men det, jeg vil spørge ind til, er selvfølgelig, at der jo er noget tvivl, kan man sige, om, hvor Venstre står i det her. Der er ligesom siden med Tommy Ahlers, formanden og nogle enkelte flere i den her sag, hvor man vil have indført en CO2-afgift på landbruget. Og så er der ligesom den anden side, hvor man siger, at hvis man pålægger en CO2-afgift på landbruget og på produktionsleddet, går det helt galt. Hr. Asger Christensen, europaparlamentsmedlem, har jo kaldt det for en tudetosset idé. Så jeg vil egentlig bare høre, hvilken side, hvilket hold ordføreren egentlig er på. Er det hr. Asger Christensens side, eller er det formanden og Tommy Ahlers' side?

Kl. 10:16

Formanden (Søren Gade):

Ordføreren.

Kl. 10:16

Morten Dahlin (V):

Tusind tak for spørgsmålet. Jeg er på Venstres side, og jeg er på landbrugets side, og jeg er på klimaets side, og de interesser kan godt forenes. Vi skal vise verden, at vi på den her lille grønne plet, som vi kalder Danmark, formår at nå verdens mest ambitiøse klimamål og nedbringe vores CO2-udslip, samtidig med at vi udvikler og bevarer en stærk fødevareklynge i Danmark. Jeg er stolt af, at jeg kan gå ned i supermarkedet og købe sunde danske grønne fødevarer produceret lokalt, og det skal man også kunne i fremtiden. Derfor skal vi på den ene side nedbringe CO2-udslippet, mens vi på den anden side skal udvikle både vores industri og vores fødevareerhverv. Det kan godt lade sig gøre, det er ikke let, men det kan godt lade sig gøre, og jeg tror, at vi kommer til at gøre det herinde med en rigtig god løsning, der forener de to balancer, så vi når i mål med vores klimamål, for det skal vi, og samtidig har et stærkt og bæredygtigt fødevareerhverv hertillands.

Kl. 10:17

Formanden (Søren Gade):

Fru Inger Støjberg.

Kl. 10:17

Inger Støjberg (DD):

Det er jo nærmest et festskrift, man hører oplæst her. Men sagen er jo bare, hr. Morten Dahlin, at det kan man ikke bare gøre, og der kommer ikke bare en god løsning i morgen, for som hr. Asger Christensen, som jo er europaparlamentsmedlem for Venstre, siger, vil det, hvis man bare indfører en CO2-afgift her i Danmark, betyde, at dansk mælk og dansk kød blive dyrere, og når man så kommer ned i køledisken og står og skal beslutte sig for at vælge et stykke kød, der er 25 pct. billigere, eller et stykke, der er 25 pct. dyrere, skal man godt nok være meget sikker i sin tro. Så er vi sådan set tilbage, kan man sige, til den enlige mor med kødsovsen og de tre børn, der alle sammen spillede fodbold, mens hun lavede kødsovs. Det her er klimanationalisme, og det kan jo ikke siges klarere end det, hr. Morten Dahlins egen formand har sagt.

Kl. 10:18

Formanden (Søren Gade):

Ordføreren.

Kl. 10:18

Morten Dahlin (V):

Men vi skal ikke bare indføre en CO2-afgift, og CO2-afgiften er ikke et mål, men et middel til at nå vores klimamål, og det skal vi gøre på en måde, hvor landbruget får mulighed for at udvikle sig, hvor hver evig eneste krone går tilbage til erhvervet, og hvor vi forbedrer rammevilkårene og giver muligheder, giver grønne gulerødder til de landmænd, der formår at producere grønnest. Jeg vil bare sige, at selv om man tog Venstres mandater ud af ligningen, er der over 100 mandater herinde, der ønsker at indføre den her CO2-afgift, og så vil Danmarksdemokraterne overlade det i hænderne på de partier, der har som hel eller delvis målsætning i deres partiprogrammer at afvikle dansk landbrug. Der ville jeg være mere tryg, hvis jeg var landmand, ved at Venstre sidder med og sikrer, at hensynet til klima og hensynet til fødeerhvervets fremtid går hånd i hånd.

Kl. 10:18

Formanden (Søren Gade):

Fru Sólbjørg Jakobsen, Liberal Alliance. Værsgo.

Kl. 10:18

Sólbjørg Jakobsen (LA):

Tak, og tak for talen. I Danmark er vi godt stillet med en bred ytringsfrihed. Bevares, der findes typer i vores samfund, som alene er ude efter at provokere og håne nogle grupper. Det er mennesker, som ikke ligefrem vækker den allerstørste sympati, og jeg tror, jeg taler på vegne af rigtig mange danskere, når jeg siger, at det ikke er dem, vi er allerstoltest af, og vi tager også afstand fra deres handlinger. Omverdenen har også lagt mærke til disse typers handlinger, især dem, som er ligeså ekstreme eller faktisk endnu mere ekstreme end de typer, jeg nævnte lige før. De nøjes ikke med at synes, at vi skal tage afstand fra disse typer; de vil gerne, at vi indskrænker ytringsfriheden. Her taler jeg om barbariske regimer og deres fans, som står bag henrettelsen af kvinder og forfølgelsen af homoseksuelle, og vi ser brændte tørklæder og brændte og sønderrevne koraner i denne forbindelse. Venstre ved jeg bakker op om ytringsfriheden og kvindekampen i Iran og er imod homofobi. Hvordan kan Venstre være med i det her indgreb fra regeringen?

Kl. 10:20

Formanden (Søren Gade):

Ordføreren.

Kl. 10:20

Morten Dahlin (V):

Jeg tror simpelt hen ikke, jeg forstår den der sammenhæng. Fordi vi siger, at man ikke skal stille sig op på gader og stræder og i vildskab afbrænde koraner, så skulle vi være mod homoseksuelles kamp i Mellemøsten. Jeg køber ikke den sammenkobling. Jeg tror, der sidder en masse snusfornuftige danskere derude, som sagtens kan forene det budskab, at man i Danmark skal vide rammer for at kritisere religion og tegne og taler diskutere og sige, at man synes, at nogle er nogle slambarter og nogle banditter – eller man kan bruge nogle værre ord – med, at det altså ikke er det samme som bare at gå rundt i vildskab på gader og stræder og brænde ting af. Jeg tror, det er en falsk modsætning, Liberal Alliance sætter op der. Jeg står fuldstændig på mål for det som liberal og som en, der går ind for meget, meget vide rammer for ytringsfriheden, og jeg vil gerne slå fast, at religionskritik er en meget nødvendig del af enhver samfundsdebat, og det skal den også være i fremtiden i Danmark.

Kl. 10:20

Formanden (Søren Gade):

Fru Sólbjørg Jakobsen.

Kl. 10:21

Sólbjørg Jakobsen (LA):

Jamen lovgivningen rammer jo ikke kun dem, der render rundt i vildskab og brænder koraner. Når kunstnere, politikere fra venstre og højere, eksperter, dommere, der skal forvalte den her lovgivning, forkæmpere i kvindekampen osv. står og råber, at I kører den forkerte vej, står I så bare alle i regeringen og tænker: Sikke mange spøgelsesbilister der er? Er der intet i jer, der tænker: Okay, alle siger det her; måske er det os, der er galt på den?

Kl. 10:21

Formanden (Søren Gade):

Ordføreren.

Kl. 10:21

Morten Dahlin (V):

Jamen vi lytter altid. Vi lytter også til de input, der kommer her i Folketinget, og dem, der kommer fra civilsamfundets organisationer og eksperter. Regeringen tager det også ind og kigger på lovforslaget, inden det skal behandles her i Folketingssalen. Det er klart. Men Liberal Alliance prøver lige nu både at blæse og have mel i munden, for sandheden er jo, at Liberal Alliance heller ikke går ind for at stoppe den der afbrænding af koraner i vildskab, og derfor prøver Liberal Alliance at få det til at lyde, som om man vil begge ting. Det vil man ikke i Liberal Alliance. Men vi lytter, og det gør vi også i det lovgivningsarbejde, der skal til at gå i gang, for det synes vi er fornuftigt at gøre.

Kl. 10:22

Formanden (Søren Gade):

Hr. Søren Pape Poulsen, Det Konservative Folkeparti. Værsgo.

Kl. 10:22

Søren Pape Poulsen (KF):

Tak, og tak for talen. Jeg er hundrede procent enig i det, ordføreren sagde fra talerstolen. Det var en dejlig borgerlig tale, sådan som vi jo helst vil høre Venstre. Det var dejligt. Der skal også lyde en stor ros til Julius og hans evner til iværksætteri. Jeg har ikke – og det er ikke polemisk – fået kigget lovkataloget igennem, men jeg håber så, at vi med lovkataloget får afskaffet alle de der mærkelige regler og får indført lidt mere sund fornuft, for det er jeg helt sikker på at vi kan blive enige om.

Nu kunne det så være, at Julius engang blev ældre – det håber vi alle sammen – og det kunne være, at han fik børn, og det kunne være, at han kom til et tidspunkt, hvor han sagde: Jeg har lige et par år i mit liv, hvor vi aftaler derhjemme, at vi arbejder lidt mindre, for det har vores familie brug for, og så arbejder vi på fuld power om nogle år. Det er statsministeren ikke begejstret for, for vi skal være skaffedyr for staten. Jeg kunne godt tænke mig at høre, hvordan det går med Venstre med den debat med statsministeren. Ser man på det på samme måde som statsministeren, eller tager man kampen internt i regeringen om det her emne?

Kl. 10:23

Formanden (Søren Gade):

Ordføreren.

Kl. 10:23

Morten Dahlin (V):

Tak for rosen. Jeg kan bekræfte hr. Søren Pape Poulsen i, at regeringen kommer til at indkalde til forhandlinger om iværksætteri, og der har vi fra Venstres side nogle ønsker. Jeg nævnte selv noget med lagerbeskatning af fiktive værdier, muligheden for bedre at aflønne med medarbejderaktier – nogle af de ting, iværksættermiljøet skriger på, i forhold til at kunne få lov at udvikle sig. Det håber jeg vi kan gøre sammen.

Jeg er helt overbevist om, at Julius bliver ældre – det bliver vi jo alle sammen – og hvis Julius og hans familie eller alle andre familier har lyst til på et tidspunkt at indrette sig, så de arbejder lidt mindre i en periode, skal de have frihed til det. Det vil jeg ikke gøre mig til dommer over; det er ikke min opgave som politiker. Men jeg vil også sige, at jeg synes, der er en lidt uheldig tendens her på Christiansborg; der er nogle politikere, der bilder danskerne ind, at man kan blive ved med bare at øge de offentlige udgifter – mere velfærd, flere politibetjente, flere sygeplejersker, flere pædagoger – hvis alle bare arbejder mindre og mindre. Sådan hænger det jo ikke sammen, og derfor har vi en politisk opgave i ikke at tvinge folk til at arbejde mere, men at gøre det attraktivt for dem, der gerne vil gøre en ekstra indsats, eksempelvis ved at lempe på skatterne.

Kl. 10:24

Formanden (Søren Gade):

Hr. Søren Pape Poulsen.

Kl. 10:24

Søren Pape Poulsen (KF):

Ja, det er vi enige om – det kan ikke være mit parti, ordføreren henviste til der, for det er jo ikke det, vi siger. Jeg synes bare, det er bekymrende, hvis vi får en debat i Danmark, der handler om, at man nærmest fra regeringslederens side udskammer danske familier, der prioriterer anderledes. For jeg er enig i, at vi jo skal gå på arbejde, men det skal vi primært gøre for at forsørge vores familie og os selv og ikke, fordi vi skal have en statsmagt af en vis størrelse. Men det er jeg glad for at vi ser ens på, for så kan det være, at vi kan bremse statsministeren lidt i hendes ridt her.

Kl. 10:24

Formanden (Søren Gade):

Ordføreren.

Kl. 10:25

Morten Dahlin (V):

Jeg synes, det står så smukt beskrevet i vores grundlov, at man har en pligt til at forsørge sig selv og sine, og det er mit udgangspunkt, og derfor skal man ikke gå på arbejde for at fylde statskassen. Men jeg vil gerne sige, at jeg synes, at det at arbejde er sundt. Jeg synes, at der gerne skulle være nogle flere mennesker, der skulle have glæden af at være en del af et arbejdsfællesskab. Og jeg synes særlig, der skulle være nogle flere unge, der skulle have glæden af at have et fritidsjob. Det at være en del af det der fællesskab på arbejdspladsen lærer en noget om ansvar; det giver en nogle sunde værdier. Så alle tiltag, vi kan gøre for at gøre det mere attraktivt at tage et arbejde eller tage en ekstra vagt eller tage en ekstra kunde, vil vi da meget nøje overveje.

Kl. 10:25

Formanden (Søren Gade):

Hr. Pelle Dragsted, Enhedslisten. Værsgo.

Kl. 10:25

Pelle Dragsted (EL):

Tak for det. Og tak for talen. Der blev dog begået en forfærdelig fejl, som jeg simpelt hen er nødt til at korrigere, ikke mindst af hensyn til husfreden med min forgænger som politisk ordfører, fru Pernille Skipper. Boldklubben Frem er ikke i tredje division – de spiller i anden division. Det er vigtigt at slå fast.

Så til det alvorlige. Lige nu ser vi en trist udvikling i hele landet med busruter, der lukkes ned. Det er en ond spiral, og det skyldes de økonomiske valg, regeringen har truffet, og den økonomiske politik, man fører. Det er et valg, der betyder, at f.eks. børn og unge har svært ved at komme til deres erhvervsskole, deres gymnasium, hvis de bor uden for de store byer, eller til deres fritidsjob, som ordføreren også omtaler. Lad os nu forestille os, at Julius havde boet i Himmerland eller Thy. Så kunne det, at den lokale busrute lukker, jo være noget af det, der spændte ben for hans iværksætterdrøm. Det rammer også ældre mennesker i vores samfund; de får sværere ved at komme hen og besøge familien, se deres venner eller komme til fritidsaktiviteter.

Derfor vil jeg gerne spørge: Er man i et parti som Venstre, som i hvert fald bryster sig af at være optaget af landdistrikterne, ikke bekymret for de meget store huller, der lige nu bliver klippet i sammenhængskraften i vores land?

Kl. 10:27

Formanden (Søren Gade):

Ordføreren.

Kl. 10:27

Morten Dahlin (V):

Jeg beklager min fejl med hensyn til de lavere divisioner i dansk fodbold. Til min egen undskyldning skal jeg sige, at sidst jeg så Frem spille, spillede de imod min lille lokale klub, der på det tidspunkt lå i tredje division. At Frem så har været dygtige nok til at rykke op, mens min egen lille lokale klub i øvrigt er rykket ned, taler jo så bare til Frems ære. I øvrigt taler det også til deres ære, at deres formand, inden de kom, sendte en sms til min lokale klubs formand, hvor han sagde: Vi kommer 75 mand, vi plejer at drikke tre fadøl pr. styk – jeg håber, der er nok. Respekt for Frem!

I forhold til spørgsmålet vil jeg sige, at jo, det gør mig bekymret. Vi bliver nødt til at have et land, hvor man kan leve, bo og arbejde alle steder, også der, hvor der er flere dyr, end der er mennesker – dyr, som jeg i øvrigt gerne vil have stadig er der i fremtiden, i modsætning til Enhedslisten, der jo har som erklæret målsætning at reducere eller helt fjerne dansk kvægproduktion. Derfor skal vi også have kigget på, hvordan vi laver en bedre transport, en bedre mobilitet i landdistrikterne. Noget af det handler om investeringer i den private infrastruktur, noget af det handler om den individuelle infrastruktur, og noget af det handler om investeringer i den kollektive infrastruktur. Så det er vi meget optaget af, og det er vores transportminister også.

Kl. 10:28

Formanden (Søren Gade):

Hr. Pelle Dragsted.

Kl. 10:28

Pelle Dragsted (EL):

Der bliver sagt, at man er meget optaget af det. Transportministeren har nedsat en eller anden ekspertgruppe, der skal tænke nyt, men det er jo lige nu, at de her busruter lukker. Det er også lige nu, at I vil sætte taksterne på togdrift på tværs af landet op med 13 pct. I forvejen er det utrolig dyrt. I vores naboland Tyskland har man indført en Tysklandsbillet, så man for 50 euro kan køre i hele Tyskland i en måned. Kunne det være, at regeringen kunne være lidt mere ambitiøs, når det gælder den kollektive transport og alle de mennesker, som er afhængige af den for at kunne bevare deres frihed? For det at være mobil handler om menneskers frihed. Hvorfor vil Venstre gøre det dyrere at være dansker på de områder?

Kl. 10:28

Formanden (Søren Gade):

Ordføreren.

Kl. 10:28

Morten Dahlin (V):

Vi lytter gerne til alle gode forslag, uanset om de kommer fra Enhedslisten eller fra Tyskland, for det her er et rigtig vigtigt område. Jeg synes så ikke, man skal gøre grin med, at vi nu forsøger at gribe det her an på en anden måde. Det er jo en problemstilling, der har været kendt i mange år, nemlig at det er utrolig dyrt at opretholde en busdrift i nogle områder, hvor der er utrolig få passagerer. Og hvis vi kan løse det med nogle alternative metoder – hvis der f.eks. er nogle lokale ildsjæle, der kunne være interesserede i at tage del i den opgave eller tænke lidt anderledes i forhold til vores lovgivning om offentlig transport i landdistrikterne – så skal vi da gøre det og ikke gøre grin med det. Derfor håber jeg også, at Enhedslisten vil spille konstruktivt ind i den proces.

Kl. 10:29

Formanden (Søren Gade):

Hr. Martin Lidegaard, Det Radikale Venstre.

Kl. 10:29

Martin Lidegaard (RV):

Tak. Jeg vil starte med at takke Venstre for at have taget klar stilling i spørgsmålet om en CO2-afgift på landbruget og dermed tage et ansvar, som jeg godt forstår er vanskeligt med den historie og den baggrund, som Venstre har. Det, som Venstres formand jo har meldt her, er, at man, hvis jeg forstår det rigtigt, både ønsker en afgift i produktionsleddet og en afgift i køledisken, som man siger lidt populært. Det er vi egentlig også optaget af i Radikale Venstre – både at få det det ene sted og det andet sted.

Har man tænkt over i Venstre, hvordan fordelingen af det her skal være? For vi tænker jo, at den produktionsafgift, der skal være, vel skal sikre, at vi kommer i mål med vores klimamålsætning i 2030. Det er jo også det mandat, vi har givet det ekspertudvalg, vi venter på. Jeg vil egentlig bare sikre mig, at Venstre står ved det mål, som også ligger i den tidligere landbrugsaftale, men at vi derfor så kigger på en afgift i køledisken ud over det.

Kl. 10:30

Tredje næstformand (Karsten Hønge):

Ordføreren.

Kl. 10:30

Morten Dahlin (V):

Tak for spørgsmålet. Venstre står ved de klimamål, der er aftalt i klimaloven. Vi står ved de landbrugsaftaler, vi har indgået, hvor der er mål for både kvælstof- og CO2-udledningen. Det står vi fuldstændig på mål for. Nu må vi vente, til de klogeste mennesker, som vi har bedt om at kigge på det her, kommer med deres rapport, for at tage stilling til, præcis hvordan det her skal skrues sammen.

Men det skal skrues sammen på en måde, så vi på den ene side nedbringer landbrugets CO2-udledning, men på den anden side sikrer, at vi har dansk fødevareproduktion, som er stærk, og som er bæredygtig, også økonomisk. Vi skal også sikre os, at det ikke bliver sådan, at bøfferne fra Spjald bliver dyrere end bøfferne fra Sydamerika nede i supermarkedet. For hvis de gør det, skal jeg nok købe dansk, så længe pengepungen rækker, men dem, der har lidt mindre pengepunge end mig, vil være tilbøjelige til at tage det billigste. Derfor er det et dilemma, man bliver nødt til at tage alvorligt.

Derfor er jeg rigtig glad for, både for klimaet og for landmændene, at Venstre sidder med i det lokale, så det – med al respekt – ikke kun er Martin Lidegaard og dem endnu længere til venstre for Martin Lidegaard, som jo har en erklæret målsætning om at lukke dansk landbrug, der sidder og bestemmer, hvordan det her skal skrues sammen.

Kl. 10:31

Tredje næstformand (Karsten Hønge):

Hr. Martin Lidegaard.

Kl. 10:31

Martin Lidegaard (RV):

Jeg har bestemt ikke noget ønske om at lukke dansk landbrug, slet ikke, eller afvikle det. Jeg vil gerne udvikle det, som dansk landbrug hele tiden har gjort. Jeg er glad for det klare svar, og jeg er glad for, at Venstre står på mål for de fælles aftaler, vi har lavet, ligesom jeg i øvrigt er enig i alle de mål, og selvfølgelig også at det ikke vil give mening, at det ene bliver dyrere end det andet, og at vi ikke bare skal flytte produktionen ud.

Må jeg så spørge til havmiljøet, som jo er en lidt parallel problemstilling, og som jeg nok synes kalder på en mere akut indsats her og nu, når man ser på tilstanden i vores fjorde. Er ordføreren bekendt med, om regeringen overvejer nogle akutte indsatser, inden hele det danske hav er dødt?

Kl. 10:32

Tredje næstformand (Karsten Hønge):

Ordføreren.

Kl. 10:32

Morten Dahlin (V):

Jeg har også, ligesom jeg tror alle andre her i Folketingssalen har, set de billeder fra vores indre farvande og vores fjorde, og det er nogle forfærdelige billeder. Det bliver man nødt til som ansvarlig politiker at reagere på. Derfor er jeg også meget glad for, at vi jo har lavet en bred aftale herinde i Folketinget, der bl.a. kigger på udledningen fra landbrug. Vi har også lavet en havplan, som adresserer nogle af udfordringerne i forhold til udledninger fra spildevand. Og så er der jo en lang række initiativer, man kan tage i forhold til stenrev, ålegræs og muslinger, som kan være med til – ikke med et quick fix, men være med til – at genoprette en god økologisk tilstand i vores indre farvande og vores fjorde. Det vil vi gerne være med til i Venstre.

Kl. 10:33

Tredje næstformand (Karsten Hønge):

Den næste korte bemærkning er til fru Mette Thiesen, Dansk Folkeparti.

Kl. 10:33

Mette Thiesen (DF):

Tusind tak. I øjeblikket ser vi igen og igen historier fra det danske sundhedsvæsen, som er presset i bund. Vi hører om patienter, som står og bliver så syge på ventelisten, at de ender med at blive terminale og dø. Vi hører om patienter, som bliver fejlopereret, og som eksempelvis får fjernet, bortamputeret deres ben, selv om det kunne have været forebygget. Senest har vi hørt fra Region Midtjylland – igen, fristes jeg til at sige – at de har livstruende problemer på deres hospitaler, herunder på kræftafdelingen. Og jeg kunne sådan set blive ved. Det skriger til himlen.

Venstre har haft regeringsmagten i 15 ud af de seneste 22 år, herunder da man lavede strukturreformen, hvor tidligere formand Lars Løkke Rasmussen stod fadder, altså simpelt hen var den, der lavede den her strukturreform. Så mit spørgsmål er, om Venstre ikke føler et meget, meget stort ansvar for tingenes tilstand, som de er i sundhedsvæsenet i dag?

Kl. 10:34

Tredje næstformand (Karsten Hønge):

Ordføreren.

Kl. 10:34

Morten Dahlin (V):

Jo, det kan jeg garantere spørgeren at vi gør. Vi er enormt stolte af, at vi i vores regeringsperiode op igennem 00'erne og også i den periode, vi sad i regering i 2010'erne, har taget nogle enorme kvantespring i vores sundhedsvæsen og er gået fra, at der var områder, hvor vi lå helt i den europæiske – og nu siger jeg det rigtigt – tredje division og vi nu er rykket op i superligaen, bl.a. på kræftområdet, hvor vi virkelig har udviklet os. Så jo, det er vi meget stolte af.

Betyder det så, at der ikke er steder i dag, hvor der er udfordringer, og hvor der er problemer, der skal løses? Nej, det gør det ikke. For det er der i den grad. Det er jo derfor, noget af det første, den her regering gjorde, var at lave en akutplan, der investerede i sundhedsvæsenet, og som i øvrigt også inddrog private aktører mere, så vi får brugt hele kapaciteten til at nedbringe ventelisterne, og effekten er allerede begyndt så småt, så småt at kunne ses i form af kortere ventelister. Det er også derfor, vi frem mod 2030 laver hvis ikke den, så en af de største enkeltstående investeringer i vores sundhedsvæsen for at rette op på nogle af de problemer, der er. Så vi står i den grad ved det danske sundhedsvæsen, og vi er også i gang med at løse de udfordringer, som jeg fuldt ud anerkender at der stadig væk er.

Kl. 10:35

Tredje næstformand (Karsten Hønge):

Fru Mette Thiesen.

Kl. 10:35

Mette Thiesen (DF):

Jeg blev helt bekymret, da ordføreren sagde, at han var stolt. For i mange af de historier, jeg læser og danskerne læser, er der for at være helt ærlig ikke meget at være stolt af. For det er mennesker, der står og dør på venteliste.

Sundhedsvæsenet er fuldstændig sandet til i djøfferi. Hvor mange djøf'ere er Venstre villig til at fjerne fra det danske sundhedsvæsen, sådan at vi fokuserer pengene på patienterne? Og er Venstre klar til at bakke op om det, som vi ønsker i Dansk Folkeparti, nemlig at de mange penge, som danskerne betaler i skat, skal de altså også have lov til følger med over i et privat tilbud fra dag nummer et, hvis ikke det offentlige kan levere?

Kl. 10:36

Tredje næstformand (Karsten Hønge):

Ordføreren.

Kl. 10:36

Morten Dahlin (V):

Men prøv at høre: Jeg er stolt af det danske sundhedsvæsen, og jeg er stolt af de medarbejdere, herunder mine egne familiemedlemmer, der hver dag gør en indsats for at forbedre danskernes sundhed og redde liv og behandle mennesker, der er syge. Det vil jeg gerne sige fuldstændig uden forbehold: Det er jeg stolt af.

Men derfor skal vi selvfølgelig løse de udfordringer, der er. Hvad angår rapporten fra Region Midtjylland, har jeg læst den. Jeg har også læst de meget fagligt tunge sundhedseksperter, der har været ude og sætte spørgsmålstegn ved metoden. Men det betyder jo ikke, at der ikke er problemer. Det er derfor, vi har lavet en genopretningsplan for kræftområdet. Det er derfor, vi har lavet en akutplan. Det er derfor, vi frem mod 2030 investerer historisk mange penge for at få det her til at fungere. Og vi er også klar til at kigge på at skære ned på bureaukrati, så vi fjerner penge fra bureaukrati og i stedet for bruger dem på behandling.

Kl. 10:37

Tredje næstformand (Karsten Hønge):

Næste korte bemærkning er til fru Franciska Rosenkilde, Alternativet.

Kl. 10:37

Franciska Rosenkilde (ALT):

Tak for det. Jeg har hørt Venstres formand flere gange og også nu ordføreren her sige, at klimakrisen er den største krise, vi står i som samfund, og det er jeg og Alternativet jo enige i. Jeg hører også ordføreren sige, at det er vigtigt for Venstre, at vi har et stærkt, bæredygtigt og klimavenligt landbrug og en ditto fødevareproduktion i fremtiden. Det er jeg og Alternativet også enige i. Selv om ordføreren tit hentyder til, at vi i Alternativet ønsker at afvikle landbruget, så må jeg bare igen og igen sige: Det ikke er ambitionen; vi har faktisk et meget udførligt program for, hvordan vi gerne vil udvikle landbruget. Når ordføreren både anerkender, at vi har en klimakrise, og at landbruget i dag står for omkring en tredjedel af vores udledninger i Danmark, og at 90 pct. af dem kommer fra den animalske produktion, så kan man godt se, at vi er nødt til at gøre noget – når vi nu er så ambitiøse, at vi både gerne vil nå vores klimamål og have et bæredygtigt landbrug og en bæredygtig fødevareproduktion i fremtiden.

Derfor vil jeg gerne spørge ordføreren: Forestiller man sig, at man kan se en anden form for produktionssammensætning end i dag?

Kl. 10:38

Tredje næstformand (Karsten Hønge):

Tak. Ordføreren.

Kl. 10:38

Morten Dahlin (V):

Vi mener, at vi skal nå vores klimamål. Vi mener, at alle sektorer – også landbruget – skal bidrage til, at vi når de klimamål. Det er derfor, vi står på mål for det, der står i regeringsgrundlaget.

Men jeg bliver nødt til at sige: Vi har ikke en selvstændig målsætning om, at der skal være mindre animalsk produktion i Danmark. Vi har en målsætning om at bistå landbruget med den proces, de er i gang med, for at sikre, at der foregår en grønnere animalsk produktion i Danmark, og der ligger vi allerede helt oppe og er med i førerfeltet i Europa, og det skal vi jo blive ved med at være i fremtiden.

Jeg tror ikke, at løsningen på de globale klimaudfordringer er at sige, at der ikke skal være kødproduktion i Danmark, for så bliver det kød jo bare produceret et andet sted. Altså, hvert eneste år går millioner og atter millioner af særligt kinesere og indere fra de laveste klasser op i middelklasserne, og de ændrer deres forbrug og spiser mere kød. Hvis det ikke bliver produceret i Danmark, så bliver det jo bare produceret et andet sted med dårligere dyrevelfærd og dårligere klimabeskyttelse. Derfor ønsker jeg sådan set, at vi har en bæredygtig og fornuftig udvikling af dansk landbrug – også for klimaets skyld.

Kl. 10:39

Tredje næstformand (Karsten Hønge):

Fru Franciska Rosenkilde.

Kl. 10:39

Franciska Rosenkilde (ALT):

Faktisk er det jo sådan nu, at der er et fald i den danske svineeksport, fordi netop kinesere og andre er begyndt at lave det selv. Derfor kunne det jo være oplagt, at vi i Danmark rent faktisk begynder at producere nogle grønnere fødevarer, som vi så kunne blive førende indenfor, og rent faktisk snart blive det foregangsland, vi har sagt, vi er, i så mange år.

Når det så er sagt, er vi jo politikere. Det er os, der skal laves strukturerne. Vi kan jo ikke bare sidde her og sige, at den grønne omstilling skal være markedsdrevet. Det er jo vores ansvar at lave de strukturer, sådan at det marked bliver grønt. De strukturer er jo meget det, som landbruget lige nu mangler. Jeg vil gerne høre ordførerens bud på det.

Kl. 10:39

Tredje næstformand (Karsten Hønge):

Ordføreren.

Kl. 10:40

Morten Dahlin (V):

Jeg er meget mere tryg ved, at den grønne omstilling er drevet af markedet, end at den grønne omstilling er drevet af Alternativet. Det må jeg bare være helt ærlig at sige. For at svare på spørgsmålet, altså om jeg ser en fremtid for mig, hvor dansk landbrug producerer flere plantebaserede fødevarer, vil jeg sige, at det tror jeg er den vej det går. Efterspørgslen på den type produkter stiger jo, og så har folk, der producerer, en tendens til at begynde at producere den slags fødevarer. Og jeg er helt overbevist om, at det kommer vi også til at være verdens bedste til, ligesom vi er verdens bedste til at producere andre fødevarer. Det skal vi gøre, mens vi når vores klimamål, og mens vi hjælper med at stoppe de katastrofale klimaforandringer og udvikler et stærkt og bæredygtigt fødevareerhverv her i Danmark.

Kl. 10:40

Tredje næstformand (Karsten Hønge):

Næste korte bemærkning er til fru Pernille Vermund.

Kl. 10:40

Pernille Vermund (NB):

Tak for det, og tak for en rigtig fin tale. Jeg ved ikke, om Julius sidder heroppe endnu. Jeg kan ikke se Julius, men jeg kan da sige, at jeg bestemt kommer til at sende mine drenge, som også er Brøndbyfans, forbi Julius' bod, næste gang de er på stadion.

Et sted, jeg også godt kunne tænke mig at sende mine drenge forbi og måske også sikre, at børn fremover kan besøge, er jo vores unikke natur ved Vadehavet. Lige nu er der en voldsom diskussion, som handler om, om der skal placeres et stort testcenter for kæmpevindmøller ved Vadehavet. Lad mig slå det fast og lave en disclaimer allerede nu: I Nye Borgerlige er vi ikke imod vindmøller. Vi er bare imod, at vi stiller dem op, hvor de ødelægger naturen eller generer mennesker – så ud på havet med dem! Vi er i øvrigt heller ikke imod solceller. De skal sidde på tagene af bygningerne og ikke lægges ud som solcelleørkener.

Derfor er mit spørgsmål i dag til ordføreren: Mener ordføreren og mener Venstre, at det er en god idé at placere 450 m høje kæmpevindmøller ved Vadehavet?

Kl. 10:41

Tredje næstformand (Karsten Hønge):

Inden ordføreren får ordet, vil jeg sige, at bemærkninger i Folketingssalen skal rettes til andre i Folketingssalen og ikke til tilhørerne. Så er det ordføreren.

Kl. 10:41

Morten Dahlin (V):

Tak for spørgsmålet. Jeg holder personligt utrolig meget af Vadehavet. Det er en unik dansk perle, som har en naturmæssig værdi og, hvis man er til den slags, også har en økonomisk værdi, fordi der er en masse turisme i det. Det har også en kulturel værdi. Det er jo det område, friiserne bosatte sig i, og det synes jeg er en væsentlig, men nogle gange lidt overset del af den danske historie; altså, hvordan vi faktisk har haft et mindretal, der har fungeret i vadehavsområdet.

Spørgsmålet rammer jo midt ned i det dilemma, som bliver en af de væsentligste problemstillinger, vi skal tage os af herinde i Folketinget, når vi skal lave en grøn omstilling, nemlig dilemmaet mellem på den ene side behovet for klimahandling og på den anden side behovet for handling i forhold til naturen, og de hensyn kan nogle gange godt være svære at forene. Det er også derfor, der er en proces, i forhold til hvor de her vindmøller skal sættes op, og i den proces kan jeg garantere spørgeren, at Venstre også er optaget af natursiden i det spørgsmål; men det der dilemma er hamrende svært. Og alle, der går op i den grønne omstilling, vil i de kommende år nogle gange opleve at skulle tage stilling til nogle meget svære dilemmaer, hvor natur og klima kommer til, i hvert fald på overfladen, at stå over for hinanden.

Kl. 10:43

Tredje næstformand (Karsten Hønge):

Fru Pernille Vermund.

Kl. 10:43

Pernille Vermund (NB):

Nu svarer ordføreren som en rigtig Venstremand, for Venstre er – det kan vi jo se – på det her punkt også splittet. Da jeg var ved Vadehavet sidst – til dialog på diget – stod der tre lokale Venstrefolk, som sagde nej tak til et testcenter. I Folketinget siger man ikke lige så klart nej tak; der står man jo bag aftalen, som lige nu ligger på kirkeministerens bord. Og kirkeministeren er i øvrigt også Venstrekvinde. Så jeg kunne godt tænke mig et klart svar fra Venstres ordfører: Mener Venstre, at det er en god idé at placere kæmpevindmøller ved Vadehavet?

Kl. 10:43

Tredje næstformand (Karsten Hønge):

Ordføreren.

Kl. 10:43

Morten Dahlin (V):

Der er en proces i ministeriet for landdistrikter, og den er jeg tryg ved. Jeg synes ikke, det er underligt, at der er lokale medlemmer af diverse partier, der naturligvis kæmper for deres lokalområde. Jeg ville nærmest blive skuffet, hvis folk ikke gjorde det. Jeg har selv tilbragt 13 år i et byråd. Det er en del af lokaldemokratiet, og det synes jeg er vigtigt.

Vi er optaget af både at nå i mål med vores grønne omstilling og også at beskytte den unikke danske natur. Jeg er helt overbevist om, at når den proces, der er i ministeriet for landdistrikter, er færdig, så vil det også afspejle den balance.

Kl. 10:44

Tredje næstformand (Karsten Hønge):

Den næste korte bemærkning er til fru Signe Munk, SF.

Kl. 10:44

Signe Munk (SF):

Jeg vil starte med at citere:

»Klimakrisen venter ikke på regeringens klimanøl. Jo hurtigere vi får gang i forhandlingerne, jo hurtigere kan vi begynde at reducere drivhusgasudledningen.«

Det skrev fru Marie Bjerre lige før folketingsvalget om det forestående 2025-klimamål, og som ordføreren også ved, skortede det ikke på kritik af den S-ledede regering, når det kom til klimapolitikken. Venstres linje var kort og godt: tempo, handling, tempo.

Jeg vil også sige, at jeg også selv har moset og maset på hr. Dan Jørgensen i sidste periode, men man må jo sige, at klimaaftaler for over 100 mia. kr. – og omkring en 60-70 stykker – alligevel er noget, men jeg havde alligevel tænkt, at når Venstre nu havde maset så meget på i sidste periode, ville klimaaftalerne komme i hobetal. Og derfor vil jeg kort og godt høre, om ordføreren er tilfreds med det tempo, der bliver lagt for dagen, hvor regeringen kun har evnet at komme med ét nyt klimaforslag, og det handler om 2025-målet.

Kl. 10:45

Tredje næstformand (Karsten Hønge):

Ordføreren.

Kl. 10:45

Morten Dahlin (V):

Jeg mener, at den her regering tager klimaudfordringerne meget alvorligt og vi gør det på en måde, hvor vi ikke kun opstiller mål og holder skåltaler om, hvor vigtigt det er, men hvor vi har snuden i sporet for at implementere det, der skal foregå ude i virkeligheden. Og det er, uanset om det handler om danmarkshistoriens største udbud af havvind; det er, uanset om det handler om at leve op til 2025-målet; og det er, uanset om det handler om at sikre, at der er gode rammevilkår for grønne iværksættere, der skal være med til at løse nogle af de her udfordringer.

Vi er en handlingens regering, når det handler om at levere konkrete grønne løsninger, og det synes jeg er positivt, for man når ikke i mål med at løse klodens klimaudfordringer kun ved at tale om dem, ved at lave målsætninger. Man bliver også nødt til at implementere. Det er vi i fuld gang med sammen med en bred skare af Folketingets partier, og jeg tror, at vi kommer til at lave en række meget ambitiøse grønne aftaler, og jeg håber – og jeg håber – at SF også vil være med til at indgå i dem.

Kl. 10:46

Tredje næstformand (Karsten Hønge):

Spørgeren.

Kl. 10:46

Signe Munk (SF):

SF har været et gennemgående parti for samtlige klimaaftaler, der er blevet lavet i sidste periode, så det tror jeg nu ikke ordføreren sådan helt rettelig skal være i tvivl om. Men det korte af det lange er, at det eneste nye klimatiltag, den her regering har lagt frem, er, at danskerne skal have mere biobrændstof i deres tank; det mener regeringen kan bringe os i mål med 2025-målet.

Regeringen har magten, æren, muligheden og flertallet, så jeg spørger egentlig bare: Hvorfor har regeringen ikke bare stemt 2025-målet igennem for at holde tempo i klimapolitikken, som ordføreren mener er vigtigt?

Kl. 10:46

Tredje næstformand (Karsten Hønge):

Ordføreren.

Kl. 10:46

Morten Dahlin (V):

Jamen det er skønt, det  her. Den ene dag hører jeg, at regeringen er magtfuldkommen og man bare vil bruge sit flertal og stemme ting igennem, og at det er forkert. Nu får jeg så at vide, at regeringen burde lytte noget mindre til Folketingets partier og lade være med at køre i et forhandlingsspor, hvor man prøver at inddrage og lave en bred aftale, altså at det nu er forkert. Nu er det et citat, og derfor vil det være på engelsk: Damned if you do, damned if you don't.

Altså, vi er optaget af at lave reelle grønne løsninger og meget gerne bredt i Folketinget, så de holder så lang tid som overhovedet muligt, uanset hvem der måtte have flertal i det her Ting efter næste valg.

Kl. 10:47

Tredje næstformand (Karsten Hønge):

Man må gerne komme med korte engelske citater, hvis man bagefter oversætter dem til dansk. Så det er inden for rammerne. (Morten Dahlin (V): Forbandet, hvis du ...) Nej, der kommer vi til gengæld ud i nogle andre ting med at ramme forretningsordenen der. Den næste korte bemærkning er til fru Susie Jessen, Danmarksdemokraterne.

Kl. 10:47

Susie Jessen (DD):

Tak for en rigtig fin tale. Jeg synes også, det var dejligt at høre om en ung fyr som Julius, der virkelig stempler ind og er innovativ og har virkelyst og en iver efter at gøre en forskel. Jeg tror, det var noget af det, ordføreren sagde.

Da alle de her plusord kom frem, kom jeg til at tænke på en af de landmænd, som jeg har været nede at besøge for nylig, og det er Søren. Søren har superkøer. Hans køer er hamrende gode til at producere rigtig, rigtig meget mælk meget, meget effektivt. Han har givet dem sådan nogle små sendere på, så han fuldstændig kan følge med i alt, hvad de her køer gør, sådan at han har sænket sin klimabelastning virkelig, virkelig markant. Søren er jo så en af de landmænd, som er stemplet ind på den her grønne omstilling, og som nu har i udsigt at få en CO2-afgift lige ned i hovedet. Jeg lagde lige mærke til, at ordføreren sagde til De Radikales ordfører, at bøfferne fra Spjald ikke bliver dyrere end bøfferne fra Sydamerika. Det sagde ordføreren. Jeg vil bare gerne lige høre ordføreren: Er det en garanti, ordføreren kan stille i dag?

Kl. 10:48

Tredje næstformand (Karsten Hønge):

Hr. Morten Dahlin.

Kl. 10:48

Morten Dahlin (V):

Søren, som jeg ikke kender, lyder, som om han er meget innovativ og har en stærk virkelyst, arbejdsomhed og skabertrang. Det er jo netop sådan nogle som Søren, vi skal have flere af. Den klimapolitik, vi fører, inklusive den måde, man kommer til at indrette en CO2-afgift på, skal jo fremme sådan nogle som Søren og hans mælkeproduktion. Det er det, vi skal have mere af. Det er jo den slags, vi skal fremme; det er den slags, vi skal fremelske.

Ja, jeg sagde meget tydeligt, at når vi indretter den her afgift, bliver vi nødt til at have in mente, at det ikke nytter noget, at bøfferne fra Spjald bare stikker af pris i forhold til bøfferne fra Sydamerika, for så køber folk de billigste, og så redder vi ikke klimaet. Det er sådan noget, vi kan være med til at bestemme, fordi vi sidder inde i forhandlingslokalet. Hvis alle bare gjorde som fru Susie Jessen og Danmarksdemokraterne og stillede sig ud på sidelinjen, ville det meget brede flertal i Folketinget, selv hvis man tager Venstres mandater væk, der går ind for en CO2-afgift, lave den anden afgift. Det tror jeg ikke ville gavne klimaet, og jeg er helt sikker på, at det heller ikke ville gavne landbruget.

Kl. 10:49

Tredje næstformand (Karsten Hønge):

Fru Susie Jessen.

Kl. 10:49

Susie Jessen (DD):

Jeg køber altså ikke den der med, at man går ind og laver dårlig politik, og så er det en undskyldning, at fordi man har magten, er det okay at lave dårlig politik. Den er jeg altså ikke helt med på.

Ordføreren svarer bare ikke på mit spørgsmål. Han vil åbenbart ikke garantere, at kødet fra Danmark ikke bliver dyrere end kødet fra Sydamerika. Der er en ambition om det, men det er jo ikke det, der kommer til at ske, når man indfører en CO2-afgift på landbruget i Danmark, som der ikke er i nogen andre lande. Så er det jo konkurrenceforvridende. Jeg vil bare spørge ordføreren igen: Hvordan undgår man, at en dansk landmand simpelt hen mister sit arbejde, fordi ... (Tredje næstformand (Karsten Hønge): Ja tak. Ordføreren.) Ja, undskyld.

Kl. 10:50

Tredje næstformand (Karsten Hønge):

Ordføreren.

Kl. 10:50

Morten Dahlin (V):

Det gør man ved at sikre, at der er partier i det forhandlingslokale, som er født ud af bondebevægelsen, som er født ud af andelsbevægelsen, som har en brændende kærlighed for det danske fødevareerhverv, og som ikke tør overlade det her til de partier, der har det som hele eller delvis erklærede målsætninger at stoppe animalsk produktion i Danmark. Hvis alle bare gjorde som Danmarksdemokraterne, lagde man landbrugets fremtid i Alternativets og Enhedslistens hænder. Helt ærligt, jeg har ikke mødt en eneste landmand, der ikke synes, det er et skræmmescenarie. Og derfor skal man være glad for, at Venstre sidder derinde, så vi på den ene side kan opnå vores klimamål, og vi på den anden side kan sikre, at vi har en stærk fødevareproduktion i Danmark.

Kl. 10:51

Tredje næstformand (Karsten Hønge):

Den næste korte bemærkning er til hr. Carsten Bach, Liberal Alliance.

Kl. 10:51

Carsten Bach (LA):

Tak. Også mange tak fra Liberal Alliance for en rigtig god tale stærkt båret af liberale værdier. I et kort øjeblik troede jeg faktisk lige, det måske var min egen partileder, der sådan helt ekstraordinært havde fået tildelt taletid lidt før i rækkefølgen. Der var både input om mere ansvar og færre regler for vores erhvervsliv og vores iværksættere og noget om, at vi skal sætte virkelyst og skabertrang fri osv. osv. Faktisk tror jeg endda også, at ordføreren fik sagt, at udfordringerne ikke bliver løst, uden systemet indskrænkes. Men ordføreren fik også sagt, at vi skal sænke skatten, og det er jeg jo meget enig med ordføreren i, altså at der er et stort behov for, at vi får sænket skatten på arbejdet, sådan at vi med positive incitamenter kan få folk til at gøre en ekstra indsats på vores arbejdsmarked. Så langt, så godt.

Hverken ordføreren eller jeg selv sad desværre, kan man måske sige, i Folketinget fra 2011-2015, men måske ordføreren har kendskab til, hvor meget skatten blev sænket i den periode, og hvad det er et udtryk for.

Kl. 10:52

Tredje næstformand (Karsten Hønge):

Ordføreren.

Kl. 10:52

Morten Dahlin (V):

Det er korrekt. Jeg sad ikke i Folketinget i 2011, og derfor har jeg ikke svaret på, hvor meget skatten blev sænket, men så vidt jeg husker, blev der ikke lavet topskattelettelser. Jeg synes også, det er væsentligt at lave lettelser i toppen af skalaen, eksempelvis at halvere topskatten for 250.000 mennesker og sikre, at 400.000 topskatteydere skal betale lidt mindre i skat, så dem, der er selvstændige, tager en ekstra kunde ind, så dem, der måske har lyst til det, tager en ekstra vagt, og så familierne får et større økonomisk pusterum derhjemme. Det er noget af det, vi kommer til at gennemføre med den her regering. Den samlede skattepakke, der ligger på bordet her, trækker ultimativt i den rigtige retning, hvilket gør Danmark rigere og gør de skatteplagede skatteborgere mindre skatteplagede. Derfor er jeg også ked af, at Liberal Alliance som det eneste parti i Folketinget på forhånd har afvist at stemme for milliardstore skattelettelser.

Kl. 10:53

Tredje næstformand (Karsten Hønge):

Spørgeren.

Kl. 10:53

Carsten Bach (LA):

Tak. Det rigtige svar er ca. 6 mia. kr., og at der rent faktisk også blev givet lettelser i topskatten. Er det i virkeligheden ikke et udtryk for, at man faktisk godt kan få de skattelettelser? SVM-regeringen har sat sig fast på omkring 5 mia. kr.. Så er det i virkeligheden ikke et udtryk for, at man faktisk godt kan få skattelettelser, også uden at Venstre indgår i en regering og står på talerstolen med de der meget værdibårne, liberale talestrømme, som vi har hørt fra ordføreren i dag?

Kl. 10:53

Tredje næstformand (Karsten Hønge):

Ordføreren.

Kl. 10:53

Morten Dahlin (V):

Nej, og jeg må bare sige, at jeg tror, det er meget naivt, hvis Liberal Alliance har den tilgang, at der skulle forhandles om milliardstore skattelettelser til efteråret, hvis det var SF og Enhedslisten, der sad og var parlamentarisk grundlag for regeringen. Men ordføreren kan jo spørge SF og Enhedslisten, om jeg tager fejl. Jeg er ret overbevist om, at der ikke skulle det. Det skal der, fordi vi har dannet en bred regering, hvor vi også siger, at en del af det, vi gennemfører med vores økonomiske politik, er skattelettelser til hårdt plagede danske skatteborgere. Det er jeg stolt af som Venstremand, og jeg er overbevist om, at det ikke var sket, hvis ikke vi havde dannet den her brede regering.

Kl. 10:54

Tredje næstformand (Karsten Hønge):

Sidste korte bemærkning til Venstres ordfører bliver til fru Mai Mercado, Konservative Folkeparti.

Kl. 10:54

Mai Mercado (KF):

Tak, og tak for en rigtig god tale. Der er flere borgerlige politikere, som har bemærket det, og nogle har endda også været lidt overrasket over det. Jeg vil spørge ind til familierne, for familierne er jo vores fundament, det er vores vigtigste fællesskab, det er her, vi finder styrke, det er her, vi får støtte, det er her, vi møder forståelse, og det er også her, vi får kærlighed, og det er her, vi får omsorg og støtte. Men familierne er også pressede, og det er måske også derfor, at det er kommet helt op på den politiske dagsorden. Derfor vil jeg bare spørge helt lavpraktisk, om Venstre vil fortælle, hvad deres vigtigste familiepolitiske mærkesag er for pressede børnefamilier.

Kl. 10:55

Tredje næstformand (Karsten Hønge):

Ordføreren.

Kl. 10:55

Morten Dahlin (V):

Tak for rosen. Så er der jo ingen grund til at blive overrasket, når jeg holder talen til afslutningsdebatten. Også tak for det, synes jeg, meget vigtige fokus, som der ligger i spørgsmålet omkring familier. Jeg blev selv far for første gang for 6 måneder siden, så det ligger mit hjerte meget nær, også selv om min lille datter er lige ved at få en tand, hvorfor hendes far kun har sovet 4 timer i nat, men til gengæld skal man så kun være på arbejde til kl. 2.00. Det skal vi jo nok klare.

Jeg synes, det er vigtigt at give danske familier en række bedre vilkår på mange områder, og derfor vil jeg ikke kun nævne et. Men jeg tror, det er vigtigt eksempelvis at give dem, der har behov for det, et større økonomisk pusterum i hverdagen ved at sænke skatten, så de kan bruge nogle penge på det, som er vigtigt for dem og deres familie. Jeg tror, det er vigtigt, at man har skoler, som børnene trives i, både fagligt og mentalt, både for børnenes skyld, men også fordi jeg tror, at familien fungerer bedre, hvis sønnen eller datteren kommer hjem og er glade og trygge efter en god skoledag. Så både på skolepolitik- og på skattepolitikområdet – nu nåede jeg ikke at sige noget om børnehaver og daginstitutioner, men det kan jeg måske gøre næste gang – synes jeg, vi kan gøre noget for at styrke de danske familier.

Kl. 10:56

Tredje næstformand (Karsten Hønge):

Fru Mai Mercado.

Kl. 10:56

Mai Mercado (KF):

Vi er kommet med en række forslag over de seneste par måneder, og jeg kan give nogle eksempler: mulighed for at give tilskud til 12 ugers hjemmepasning; mulighed for at kunne prioritere rådgivning til ægteskaber i krise; men også mulighed for et øget servicefradrag, fordi det vil være med til at lette presset på børnefamilierne, fordi der er brug for simpelt hen at få sænket skuldrene i Danmark. Det er nogle gode ting ordføreren siger, men helt konkret, helt ned i det på det familiepolitiske vil jeg spørge igen: Hvordan kan man så skabe den her bedre hverdag for familierne?

Kl. 10:57

Tredje næstformand (Karsten Hønge):

Ordføreren.

Kl. 10:57

Morten Dahlin (V):

Det tror jeg man kan gøre ved eksempelvis at skabe en bedre folkeskole. Jeg tror også, man kan gøre det ved at skabe en dagtilbudslovgivning, der giver forældrene mere frit valg, også reelt frit valg, i forhold til hvor de vil have passet deres børn, når og hvis forældrene vælger at være på arbejde.

Så har jeg ikke læst det konservative udspil, men det lyder, som om der er nogle spændende forslag, så det vil jeg se frem til at gøre, for det her er en dagsorden, der er meget vigtig for mig og for Venstre, og der håber jeg da, at vi kan samarbejde om nogle af de her ting, både om økonomisk pusterum i form af lavere skat, stærkere skoler, mere frit valg i dagtilbuddene. Der er en lang række områder, vi kan gøre det.

Kl. 10:57

Tredje næstformand (Karsten Hønge):

Tak til Venstres ordfører, hr. Morten Dahlin. Den næste ordfører er fru Monika Rubin, Moderaterne.

Kl. 10:58

(Ordfører)

Monika Rubin (M):

Oktober er kommet, og året går snart på hæld. For mig har det her første år i Folketinget bragt virkelig meget med sig, og en af tingene er den fulde oplevelse af, hvor mange regler og krav vi har bygget op omkring os selv i Danmark. Hjemmeplejen har sat minuttider på toiletbesøg for de borgere, som de hjælper. Det er 5 minutter i gennemsnittet, og nogle steder er det 2 minutter. Vi har kontorstolestandarder, og vi har hækkestandarder. Der er mange regler, der på en eller anden måde har været omkring os herinde. Vi kan ryste lidt på hovedet af afstandskrav til skriveborde, men når det kommer til den enkelte borger, eller når det kommer til den grønne omstilling, skal tossede regler og hensyn være pist væk. Det er de dog på ingen måde.

I 2016 søgte HOFOR tilladelse til at opstille havvindmøller i et område i Øresund. De fik grønt lys, og hundredtusindvis af danske hjem kunne se frem til at tænde lyset med grøn ampere. Siden er det gået op og ned og primært ned. Senest er man blevet usikker på flagermusens trækvaner, for måske har den lagt nye ruter. Altså, vi ved ikke, om den overhovedet har ændret vaner, men alt sættes i bero, indtil det er opklaret. Tiden går, og lige nu er det usikkert, hvornår de møller overhovedet kommer op. Vindmøller uden for Aarhus har været på vej siden 2008 og er blevet droppet. Det er 15 års grønt arbejde, der er tabt på gulvet på grund af debatmøder, temagruppemøder, høringer, klager og ankesager. Tre vindmøller har været 12 år undervejs omkring skovtårnet i Næstved, fordi man tror, at de vil ødelægge turisternes oplevelse.

I mellemtiden har Tyskland godkendt 4.000 MW i landvindmøller. Hvis man skal gøre megawatt sådan en lille smule mere menneskeligt, svarer det til cirka 9 milliarder varme brusebade, selvfølgelig afhængigt af hvor lang tid man er i bad. Det kunne også gøres op i kopper kaffe, og der svarer det til ca. 130 milliarder kopper kaffe. Det er rigtig, rigtig meget grøn energi, og det har de altså klaret fra januar til oktober. Når jeg lige om lidt går ned ad den her talerstol, kan det jo være, at de har fået endnu mere i hus. Det er resultatet af et tysk system, der har vendt ketchupflasken på hovedet og ikke bare trommet en lille smule på bunden, men altså virkelig dunket til. På de 10 måneder har de banket mere ud af flasken, end vi har på 10 år, og det har de været i stand til, fordi de har løsrevet sig fra uendelige klageadgange, papirarbejde og lokale godkendelsesprocesser, der førhen holdt dem tilbage – papirarbejde og godkendelsesprocesser, som lige nu fastholder 1.000 danske vindmøller i kommunale processer.

Det går for langsomt, og mens forsamlingshusene og den lokale naturfredningsforening stejler over forslaget til en vindmølle i området, har Indien færdiggjort to solcelleparker på størrelse med en mellemstor fynsk ø. Holland har søsat en ny type solcellepark, der gør solcelleproduktionen 40 pct. mere effektiv. Et israelsk firma har simpelt hen opfundet solceller på stylter, som kan stå hen over afgrøderne uden at skygge for dem. Altså, helt alvorligt, hvis den grønne omstilling endelig skal gå fra at være noget, vi taler om, til noget, som vi gør noget ved, så bliver vi nødt til at kigge på hinanden og træffe nogle vigtige valg.

Skal vi begynde at acceptere, at vi ikke altid både kan få mere miljø, natur, vindmøller og solceller på en og samme tid? Hvor meget må hensynet til de flagermus eller spidsmus, der potentielt er til stede, bremse den grønne omstilling? For sandheden er bare, at mus, muldvarper og regnorme vil blive påvirket, når jorden omkring grønne anlæg graves op. Den bløde havbund vil for en stund blive påvirket af oprettelsen af havvindmølleparker. Biodiversitet og grøn omstilling er i et skæbnefællesskab, men nogle gange fremmes de måske på bekostning af hinanden, desværre. Det er en hård erkendelse, men en vigtig en, og det er en erkendelse, som rigtig, rigtig mange af os bliver nødt til at komme til.

Kl. 11:03

Som en selvmodsigelse fra en eller anden dystopisk fremtid elsker vi danskere tanken om vindmøller, så længe vi bare ikke har dem som nabo. Men hvorfor det? Hvorfor fremkalder en kornmark skønsang og prosa, mens solenergiparker får øgenavne som solcelleørkener? Hvorfor ser vi vindmøller som en torn i øjet frem for som et stolt monument over en grønnere fremtid? Vi kommer ingen vegne, hvis ikke vi indser, at den grønne omstilling med sin hvide glasfiber og aluminium også er smuk eller i det mindste en tilvænnet skønhed. Havde Oehlenschläger stadig været blandt os, håber håber jeg at han havde skrevet om solcelleblik og havvindmøllesus lige såvel som brede bøge og salten østerstrand.

Folkens, den grønne fremtid kan ses, og den fylder i landskabet, og det må den godt. Vindmøller påvirker udsigten fra sommerhusets terrasse, men de gør også, at morgenkaffen brygges på ren energi. Er det ikke tid til at stille spørgsmålet, hvor meget enkelte borgere og små protestgrupper skal kunne stoppe det store grønne flertal. Bør vi ikke se det som vores ansvar at skære igennem og bane den grønne vej? Det er en pris, vi i Moderaterne er villige til at betale. For selv om vi har mange grønne initiativer, har vi altså endnu mere bureaukrati.

Nej, det er ikke første gang, at nogen står på den her talerstol og taler for mere afbureaukratisering. Samtlige statsministre, siden stolen var besat af Poul Schlüter, har tordnet om at gøre papirgangene kortere. Anders Fogh Rasmussen ville luge ud i regeljunglen, og Helle Thorning-Schmidt ville modernisere sig ud af regeltyranniet. Jeg vil afholde mig fra gajolæskepolitik og smarte slogans, fordi jeg i bund og grund godt forstår, at alle de mange regler og mærkelige lovgivninger ret ofte er startet med en god idé. For der er ingen, der ønsker skyskrabere i en lille villaby, og derfor er planloven skruet ret stramt sammen.

Vi vil gerne have, at vores børn får den bedst mulige undervisning, så vi har opstillet 4.000 læremål i folkeskolen. Vi vil gerne hjælpe dem, der har det sværest – unge på kanten, personer med handicap og socialt udsatte – men vi kræver, at de lige skal kunne finde rundt i det offentlige bureaukrati med e-Boks og MitID for at få den hjælp. Vi vil gerne sikre os, at vores bedsteforældre har et godt liv og får en god ældrepleje, så i bedste mening opstiller vi en masse dokumentationskrav for en sikkerheds skyld. Men et eller andet sted går tilliden altså tabt.

Vera på 94 år får lige akkurat 10 minutters besøgstid af hjemmeplejen, hvor hun både får hjælp til at tage sin medicin, spise og gå på toilettet. Og toiletbesøg må altså kun vare 4 minutter. Kan vi være det bekendt? Jens på 63 år, der lever med sklerose og er lam fra halsen og ned, skal registrere hele sin dag til kommunen: Hvor mange sekunder tager det at få dryppet øjet? Hvor lang tid tager det at få viftet en flue væk fra panden og at få pudset næsen? Kan vi være det bekendt. En mand har nedsat hørelse, og derfor har han fået bevilget en lille højtaler, så han bedre kan høre, hvad folk siger. Det er et ret genialt lille apparat, som han har fået bevilget privat, men som han ikke må bruge på sit arbejde på grund af kommunens regler. Kan vi være det bekendt? Thorkild på 53 år har været fuldstændig blind, siden han var 21 år og har altså to glasøjne. En eller to gange om året skal han have sin blindestok revurderet. Det er tosseri.

Det er noget tosseri, der gror frem, fordi vi i årevis kun har gået og luget lidt ud i lovgivningen, trukket en tidsel op og trampet lidt på et muldvarpehul og tænkt, at det måtte være godt for nu. Men muldvarpen graver videre, og tidslerne springer op et nyt sted.

Det, vi nu skal gribe muligheden for, er at grave hele plænen op og anlægge den på ny. Stod det til os i Moderaterne, var det ikke bare hvert enkelt plejehjem, der nu skulle have mere albuerum. Vi vil give alle borgernære velfærdsinstitutioner plads til store armbevægelser, kolbøtter og saltomortaler. Hvad nu, hvis folkeskoler, gymnasier, børnehaver og plejehjem havde rettigheder, som om de var en privat institution, men ejerskabet lå hos kommunen? Det kunne give mulighed for f.eks. at arbejde intelligent med løndannelse, for egne bestyrelser med pårørende, borgere, patienter, elever og fagfolk, og vigtigst af alt kunne det give mulighed for at tænke på tværs. I ældreplejen ville det betyde, at man kunne samle alle de faglige personer, der hver dag banker på døren hjemme hos borgeren, eller på dørkarmen i plejehjemmet, men aldrig følges ad. Det kunne blive et slags omsorgsworkteam bestående af social- og sundhedsmedarbejdere og ergoterapeuter klar til at rykke ud, først med kaffe og derefter pleje.

Med det vil jeg gerne slutte af med et rim af Halfdan Rasmussen, for jeg føler, det er ret rammende:

Vi  har regler for det meste og regler for det mindste. Og vi har regler for det største og regler for det første. Og regler for det sidste, regler, der gør os triste.

Det er gakket og tosset og super ærgerligt. Jeg håber, vi alle sammen her kan blive enige om, at det skal vi gøre noget ved. Tak for ordet.

Kl. 11:08

Tredje næstformand (Karsten Hønge):

Den første korte bemærkning herefter er til fru Signe Munk, SF.

Kl. 11:08

Signe Munk (SF):

Tak til ordføreren for talen og særlig for den flotte forsvarstale for vindmøller. Jeg deler det fuldstændig. Jeg deler også ambitionen om, at vi skal have sat vindmøller både på land og ude i havet op hurtigere, men jeg er lidt nysgerrig på, hvordan Moderaterne som parti griber sådan en sag an. For i dag kan man læse i magasinet Zetland, at en række embedsmænd og politiske kilder klart siger, at det havvindmølleprojekt under åben dør-ordningen, som Copenhagen Infrastructure Partners har – og det hedder det altså – er blevet skubbet på til at få særstatus af ordførerens egen partiformand, hr. Lars Løkke Rasmussen. Derfor vil jeg bare høre ordføreren: Kan det virkelig passe, at hr. Lars Løkke Rasmussen har givet særstatus til CIP frem for andre opstillere af vedvarende energi i åben dør-ordningen?

Kl. 11:09

Tredje næstformand (Karsten Hønge):

Ordføreren.

Kl. 11:09

Monika Rubin (M):

Mange tak for spørgsmålet. Jeg er rigtig glad for, at vi deler ambitionen om at få sat flere vindmøller op hurtigere, og det er jo præcis derfor, at regeringen har nedsat NEKST, altså simpelt hen en national energikrisestab, som skal kigge på, hvordan vi kan gøre det her langt hurtigere uden alle de bureaukratiske processer, der er. For det er jo helt absurd, at man i Tyskland er så meget hurtigere til at sætte dem op, og at vi i Danmark er så langsomme. Det duer simpelt hen ikke.

I forhold til den konkrete sag vil jeg sige, at jeg ikke er inde i alle detaljer, men jeg er sikker på, at alle i regeringen gør, hvad de overhovedet kan, for at få sat så mange vindmøller op som overhovedet muligt hurtigst muligt. Men det gælder jo ikke kun vindmøller, det gælder særlig også solceller.

Kl. 11:10

Tredje næstformand (Karsten Hønge):

Spørgeren.

Kl. 11:10

Signe Munk (SF):

Nu svarede ordføreren jo ikke på mit spørgsmål, så lad os lige blive ved åben dør-ordningen. Hvis man vil lave den hurtigste opsætning af havvindmøller under åben dør-ordningen, er det klare budskab fra embedsmændene, at man skal konkurrenceudsætte et område. Så er ordføreren villig til at konkurrenceudsætte det område, Vikinge Banke, hvor CIP har et projekt, så andre vindmølleopstillere kan byde på lige vilkår med CIP?

Kl. 11:10

Tredje næstformand (Karsten Hønge):

Ordføreren.

Kl. 11:10

Monika Rubin (M):

I forhold til hele spørgsmålet om åben dør-ordningen kan jeg forstå, at der har været problemer, med hensyn til om det også er lovligt inden for EU-retten, altså inden for den EU-lovgivning, der er, og det understreger jo meget godt, hvor vigtigt det er, at vi ikke kun ser på, hvordan vi løser klimakrisen i Danmark, men også i EU og også globalt. For klimakrisen er ikke national, den er global, og vi skal gøre langt mere også i Europa for at sikre, at de her processer bliver hurtigere.

Kl. 11:11

Tredje næstformand (Karsten Hønge):

Næste korte bemærkning er til fru Susie Jessen, Danmarksdemokraterne.

Kl. 11:11

Susie Jessen (DD):

Tak for ordet. Det var egentlig meningen, jeg ville have spurgt til koranlov og begrænsninger af ytringsfriheden, men nu var mine ører ved at falde af, da ordføreren begyndte at tale om solceller og kom med den her formaning om, at man ude på landet skal acceptere, at de jo er smukke. Det synes jeg godt nok var vildt nok lige at høre.

Der er folk ude på landet, der i øjeblikket oplever, at deres huse bliver omringet af solceller. Der er folk, der simpelt hen mister hele deres udsigt, og de oplever, at der er et kæmpestort værditab på deres huse, og at de i teorien bliver stavnsbundet til deres huse, fordi de bliver fuldstændig usælgelige bagefter, og så står ordføreren for Moderaterne her i dag og siger, at den må de egentlig bare æde, fordi solceller er smukke. Jeg synes, det er lige voldsomt nok. Det er jo folk, som i forvejen måske også har mistet deres bus, og de har mistet deres landsbyskole; der er mange forskellige ting.

Så jeg vil bare lige sige til ordføreren: Kunne ordføreren ikke også godt forestille sig, at man skulle lytte lidt til borgerne og sørge for, at de bliver kompenseret ordentligt for de her solceller, i stedet for bare at løfte pegefingre?

Kl. 11:12

Tredje næstformand (Karsten Hønge):

Ordføreren.

Kl. 11:12

Monika Rubin (M):

Mange tak for spørgsmålet. Jo, jeg er fuldstændig enig med spørgeren i, at vi skal gøre mere for også at kompensere de borgere, der bor tæt på de her ting. Det er også en af de ting, som jeg regner med at NEKST bl.a. kommer ud med – de kommer jo med nogle anbefalinger i næste uge – for vi skal gøre langt mere for at gøre det attraktivt, at der bliver opstillet både vindmøller og solceller, for uden det kommer vi simpelt hen ikke i mål med vores klimamålsætning.

Jeg kan godt forstå, at man ikke synes, at det umiddelbart og ved første øjekast ser smukt ud, men jeg ville sådan ønske, at vi kunne få den her tilvænnede skønhed, og at vi kunne kigge på det og tænke: Prøv at høre her, når jeg ser den her vindmølle, f.eks. fra min sommerhusterrasse, er det jo et tegn på, at vi er i gang med den grønne omstilling i Danmark. For det skal vi. Vi skal være meget hurtigere på det her.

Kl. 11:13

Tredje næstformand (Karsten Hønge):

Spørgeren.

Kl. 11:13

Susie Jessen (DD):

Jeg tror, der lidt er en forskel på at se en enkelt vindmølle fra sin sommerhusterrasse og så at blive omgivet af vindmøller ude i sin bolig, som man ikke får mulighed for at flytte fra bagefter. Det vil jeg bare lige sige.

Så vil jeg egentlig bare høre om noget generelt; der er jo ikke sket noget endnu. Man vil firedoble den vedvarende energi på land. Man vil gøre alle mulige ting, og man vil være strømførende for hele Europa, men man får simpelt hen ikke borgerne med. Jeg synes, at man skal have en ambition om, at man sikrer livet i landdistrikterne i stedet for at lukke det ned, både skoler, infrastruktur og nu med solceller.

Kl. 11:13

Tredje næstformand (Karsten Hønge):

Ordføreren.

Kl. 11:13

Monika Rubin (M):

Jeg er fuldstændig enig i det, ordføreren siger. Selvfølgelig skal man inddrage borgerne, og det gør man jo også i de processer. Men jeg synes, det er ærgerligt, at man sætter alt på hold, fordi man mistænker, at en flagermus måske har ændret trækvaner, men man ved det ikke helt, og derfor kan man slet ikke gå videre med at sætte vindmøller op. Jeg tror simpelt hen, vi bliver nødt til at se på, at for at vi overhovedet har et miljø i fremtiden og for at vi overhovedet har en biodiversitet i fremtiden, bliver vi nødt til at løse den klimakrise, vi står i.

Kl. 11:14

Tredje næstformand (Karsten Hønge):

Den næste korte bemærkning er til hr. Alex Vanopslagh, Liberal Alliance.

Kl. 11:14

Alex Vanopslagh (LA):

Tak. Og tak for en god tale. Jeg vil gerne følge op på det emne, som SF's ordfører spurgte ind til, nemlig beslutningen i regeringen om, i forlængelse af at man kunne konstatere, at åben dør-ordningen formentlig var i strid med EU-reglerne, at fravælge en model, som er blevet anbefalet af embedsmændene, nemlig en åben dør-ordning 2.0, tror jeg den blev kaldt, altså et lynudbud af alle de ansøgte projekter, hvilket ville give mest mulig havvind på kortest tid.

Det virker jo lidt mærkeligt, at man har fravalgt det. Nu er jeg med på, at ordføreren ikke har været inde i den konkrete sagsbehandling, så det er jo svært at bede ordføreren om at forholde sig til det, men mig bekendt er der ingen her i Folketinget, der er blevet oplyst om, at der forelå sådan en model, altså en åben dør-ordning 2.0 med en lynudbudsmodel.  Mener ordføreren som folketingsmedlem, at det er tilfredsstillende, hvis regeringen ikke oplyser om den slags til det øvrige Folketing?

Kl. 11:15

Tredje næstformand (Karsten Hønge):

Ordføreren.

Kl. 11:15

Monika Rubin (M):

Tusind tak for spørgsmålet. Ordføreren har fuldstændig ret i, at jeg ikke er inde i detaljerne; jeg sidder jo ikke i regeringen. Jeg er sikker på, at både statsministeren, udenrigsministeren og klimaministeren har gjort, hvad de overhovedet kan, for at vi får vindmøller op hurtigst muligt, men hvilken konkret måde det så ender på, ved jeg jo simpelt hen ikke noget om.

Altså, det, der er problemet med åben dør-ordningen, er jo, at vi gerne ville have vindmøller ud rigtig, rigtig hurtigt, men at EU-lovgivningen bare gjorde, at det ikke kunne lade sig gøre. Så skal man finde ud af, hvad søren man kan gøre i stedet for, og der er det konkrete et forslag til, hvordan man kunne gøre det i stedet for.

Kl. 11:16

Tredje næstformand (Karsten Hønge):

Spørgeren.

Kl. 11:16

Alex Vanopslagh (LA):

Jeg tror egentlig, at det eneste konkrete, der har været, vel så er det, man har skudt ned, altså det, der er kommet fra embedsmændene. Mig bekendt har man jo ikke fået sat gang i yderligere havvindprojekter end dem, der var blevet ansøgt om.

Så det forekommer jo bare underligt, at der er en model, som Folketinget ikke bliver orienteret om, og som tilsyneladende, i hvert fald ifølge det, der står i medierne – jeg har jo heller ikke været inde og sagsbehandle her – vil være den, der vil sikre mest mulig havvindenergi. Hvis det viser sig, at regeringen ender med en model, der giver mindre havvindenergi end det, som embedsværket først foreslog, hvad vil ordføreren så tænke om det scenarie?

Kl. 11:16

Tredje næstformand (Karsten Hønge):

Ordføreren.

Kl. 11:16

Monika Rubin (M):

Jeg tror, vi skal passe på med herinde i Folketinget at lave alt for hurtige konklusioner ud fra, hvad der står i medierne; der bliver vi simpelt hen nødt til at give det noget tid, så vi kan blive klogere på, hvad der er op og ned en konkret sag. Og derfor synes jeg også, det er lidt ærgerligt, at vi bruger diskussionstiden her på det.

For det, der er vigtigt, eller noget af det, der også er vigtigt, er jo præcis det, jeg italesætter i min tale, som jeg ville ønske ordføreren havde bidt mærke i, nemlig at der er så mange benspænd for, at vi overhovedet kommer i mål med de beslutninger, vi tager herinde i Folketinget.

Kl. 11:17

Tredje næstformand (Karsten Hønge):

Næste korte bemærkning er til fru Mette Abildgaard, Konservative Folkeparti.

Kl. 11:17

Mette Abildgaard (KF):

Tak for det, og tak for talen til fru Monika Rubin. Tusind gange hver evig eneste dag kommer en dansker ind til sin praktiserende læge, udelukkende eller delvis fordi vedkommende føler sig ensom. Det er tusind ekstra konsultationer evig eneste dag, og en ud af otte danskere lider af svær ensomhed. Forskere peger på, at sundhedskonsekvenserne ved det svarer til at ryge en halv pakke cigaretter om dagen. Det koster det danske samfund i omegnen af 7 mia. kr., og det er jo på alle måde en uhensigtsmæssig brug af vores ressourcer. Men først og fremmest er det ulykkeligt for det enkelte menneske.

I forhold til depression bliver en ud af fem danskere ramt i løbet af livet. Det vurderes, at det er skyld i flere årlige dødsfald end lungekræft. Vi har ondt i relationerne. Vi har ondt i fællesskaberne i det her land. Vi Konservative har fremlagt en pakke, hvor vi bl.a. går ind og sikrer stabil grundfinansiering til vores civilsamfundsorganisationer og går ind og fjerner fradraget eller loftet over fradrag til organisationerne, alt sammen for at styrke dét frivillige Danmark, der er med til at skabe de fællesskaber, der er så vigtige. Hvordan ser Moderaterne på de forslag?

Kl. 11:18

Tredje næstformand (Karsten Hønge):

Ordføreren.

Kl. 11:18

Monika Rubin (M):

Tusind tak til ordføreren for at tage det her enormt vigtige emne op. For ja, ensomhed er livsfarligt. Man kan faktisk dø af det, og derfor er det så vigtigt, at vi gør meget mere som samfund for at sikre, at der er så få ensomme borgere som muligt. Der har vi alle sammen herinde et ansvar, også bare i forhold til at kigge ud i vores eget netværk og ud i vores egne familier og tænke over, om der sidder nogen, som ikke får besøg særlig ofte. Jeg får helt dårlig samvittighed over, at det er længe siden, jeg har besøgt min farmor, for hun bor nede Næstved, så jeg er rigtig glad for, at ordføreren tager det her op. I forhold til civilsamfundet har vi jo i Moderaterne netop oprettet et civilsamfundsordførerskab, fordi det er så vigtigt, at vi styrker civilsamfundet og sørger for, at de har gode vilkår. For de bidrager så meget til vores samfund.

Kl. 11:19

Tredje næstformand (Karsten Hønge):

Spørgeren.

Kl. 11:19

Mette Abildgaard (KF):

Der står jo nævnt i regeringsgrundlaget, at man også vil sikre den her stabile grundfinansiering. Det tror jeg sådan set er en ambition, vi deler. Men det kræver også, at vi er villige til at prioritere det økonomisk i finanslovsforhandlingerne. Konservative håber inderligt, at det her kan blive året, hvor vi gør det. Vi Konservative har foreslået at fjerne det loft, der er over donationer til velgørende organisationer i dag. Alt andet lige er det ulogisk, at vi lægger en grænse på, hvor meget man kan få lov til at give til de her foreninger, samtidig med at man får sit fradrag. Jeg har set, at Socialdemokratiet helt har afvist vores forslag. Omvendt har Venstre udtrykt sig positivt over for det. Kunne vi få indblik i, hvordan Moderaterne ser på det her forslag om at fjerne loftet over donationerne?

Kl. 11:19

Tredje næstformand (Karsten Hønge):

Ordføreren.

Kl. 11:19

Monika Rubin (M):

Tusind tak til ordføreren for et helt konkret forslag. Jeg har ikke stødt på det forslag tidligere, så det er da helt klart noget, jeg vil vende med gruppen, for jeg synes faktisk umiddelbart, det lyder som et fint forslag. Men hvad der er op og ned i det, og hvad der kunne være faldgruberne i det, har jeg brug for at blive klogere på. Men jeg vil sige tak for et godt forslag.

Kl. 11:20

Tredje næstformand (Karsten Hønge):

Næste korte bemærkning er til hr. Peder Hvelplund, Enhedslisten.

Kl. 11:20

Peder Hvelplund (EL):

Tak for det og tak til ordføreren for talen. Jeg vil godt fortsætte lidt i det spor, som både SF og LA er startet på. For nu siger ordføreren selv, at bekymringen kan være, om det er flagermus, der vil stille sig hindrende i vejen for udviklingen af vindmøller. Spørgsmålet er jo, om det i virkeligheden er Moderaternes formands forkærlighed for at pleje erhvervsinteresser frem for udbygning af havvind, der kan stille sig i vejen for det.

For det, som Zetland afdækker i sin artikel, er jo, at da embedsværket kommer og siger, at åben dør-ordningen formentlig er i strid med EU-lovgivningen, så anbefaler de en anden model, en model, som bliver hældt ned ad brættet, og hvor det så efterfølgende viser sig, at det tilsyneladende er blevet plejet med en særlig interesse, hvor der er nogle, der har fået en forlomme, hvorimod der er andre virksomheder, som er blevet skubbet bagud, med den konsekvens, at udbygningen af 12 GW havvind bliver udskudt. Derfor vil jeg bare gerne spørge ordføreren – for jeg kan forsikre om, at vi nok skal forsøge at få afdækket det konkrete forløb gennem samråd – om det principielle, i forhold til om ordføreren fuldstændig kan afvise, at regeringen har tilgodeset erhvervsinteresser frem for udbygning af vedvarende energi og især havvindmøller.

Kl. 11:21

Tredje næstformand (Karsten Hønge):

Ordføreren.

Kl. 11:21

Monika Rubin (M):

Tak til ordføreren for spørgsmålet. Jeg er egentlig ærgerlig over, at vi kører rundt i det samme igen, og jeg havde faktisk håbet, at ordføreren, som jo også er sundhedsordfører, havde stillet mig et spørgsmål om vores sundhedsvæsen. For jeg kan ikke komme ind på alt i min tale, og jeg valgte faktisk med vilje ikke at fokusere på sundhedsvæsenet nu, fordi I jo alle sammen ved, hvor meget jeg går op i sundhedsvæsenet. Men jeg havde sådan håbet, at der også kom nogle spørgsmål om det her fra salen, og der havde jeg særlig håbet, at der kom noget fra ordføreren her. I forhold til den konkrete sag er jeg simpelt hen ikke inde i detaljerne, så jeg kan ikke stå her på Folketingets talerstol og redegøre for, hvad der er op og ned.

Kl. 11:22

Tredje næstformand (Karsten Hønge):

Spørgeren.

Kl. 11:22

Peder Hvelplund (EL):

Jeg skal selvfølgelig beklage, at jeg ikke lever op til ordførerens forventninger. Det er muligt, det ikke bliver sidste gang, jeg ikke gør det. Men jeg vil bare godt spørge ordføreren, om det også for Moderaterne vil være fuldstændig uacceptabelt, hvis regeringen eller en minister plejer erhvervsinteresser frem for at pleje udbygningen af havvindmøller. Det handler altså om det helt principielle spørgsmål: Hvordan vil Moderaterne stille sig i forhold til en minister eller en regering, som plejer særinteresser i forhold til erhvervslivet frem for udbygningen af havvind?

Kl. 11:22

Tredje næstformand (Karsten Hønge):

Ordføreren.

Kl. 11:22

Monika Rubin (M):

Jeg tror ærlig talt, at ordføreren bare skal kigge ned på udenrigsministeren, der sidder og nikker og siger ja. Jeg synes, det er en absurd diskussion, vi har. Jeg har lige stået og brugt en hel tale på at fortælle om alle de benspænd, der er for, at vi overhovedet kan opstille de her vindmøller. Og jeg ville sådan ønske, at Enhedslisten også kom med nogle konstruktive forslag til, hvordan vi kan speede den her proces op. For ja, det er et problem, at man er bekymret for, at det skal komme for tæt på ens bolig osv. Men hvordan knækker vi den nød? For vi har ikke noget miljø i fremtiden, hvis ikke vi løser klimakrisen.

Kl. 11:23

Tredje næstformand (Karsten Hønge):

Den næste korte bemærkning er til hr. Martin Lidegaard, Radikale Venstre.

Kl. 11:23

Martin Lidegaard (RV):

Jeg kommer desværre også til at skuffe ordføreren, som jeg ellers synes holdt en god tale, for det er jo netop den tilsyneladende modsætning mellem, at Moderaterne gerne vil fjerne benspænd for den grønne omstilling, og så historien om, at der er seks ministerier, der samstemmende indstiller en model, der kan udbyde mere havvind hurtigere, og anbefaler den, og alligevel vælger regeringen at gøre det modsatte, nemlig at gå ned ad et spor, som vurderes ulovligt og vil forsinke processen. Og her står vi så 6-7 måneder senere, hvis historien holder, og er blevet forsinket 6-7 måneder. Og det forstår jeg godt at ordføreren ikke kan svare på.

Men det, hr. Alex Vanopslagh spurgte ind til, var jo det, at man ikke engang føler anledning til at orientere Folketinget eller forligskredsen om, at den mulighed foreligger, at man faktisk kan lave et lynudbud, som ingen af os har hørt noget som helst om. Det var det, som hr. Alex Vanopslagh spurgte til. Er det en ordentlig parlamentarisk praksis, at regeringen får præsenteret sådan en løsning med så store perspektiver for klima og erhvervsliv i Danmark og så slet ikke vælger at orientere andre om det?

Kl. 11:24

Tredje næstformand (Karsten Hønge):

Ordføreren.

Kl. 11:24

Monika Rubin (M):

Jeg tror egentlig bare, jeg vil gentage det, jeg har sagt til ordføreren. »Hvis historien holder«, siger ordføreren jo også selv. Lad os nu finde ud af, hvad der er op og ned i det her, før vi begynder at lave en eller anden folkedomstol herinde i Folketinget.

Kl. 11:24

Tredje næstformand (Karsten Hønge):

Spørgeren.

Kl. 11:24

Martin Lidegaard (RV):

Men jeg forholder mig sådan set ikke til, om historien holder eller ej. Det skal vi nok få afdækket senere; det er flere af os meget interesserede i. Men det, jeg tror holder, er, at denne her model har været på bordet. Det tyder alt i hvert fald på, for det baserer sig jo på en aktindsigt, må vi forstå på artiklen. Og der er spørgsmålet bare: Hvis der foreligger sådan en løsning – det er jo ikke en lille løsning, det er jo mere end dobbelt så meget havvind som det, vi har aftalt at udbyde, som man kan køre i en lynprocedure – ville det så egentlig ikke have været okay at orientere Folketinget og forligskredsen om den mulighed? Vi er jo alle sammen frustrerede, ligesom regeringen var, over, at det her gik på stop.

Kl. 11:25

Tredje næstformand (Karsten Hønge):

Ordføreren.

Kl. 11:25

Monika Rubin (M):

Tak til ordføreren for spørgsmålet. Jeg vil så gerne have, at vi også prøver at holde fast i det her med, hvordan vi kommer fra målsætningen og til i mål. For det er et problem, at vi indgår en masse aftaler herinde, som aldrig nogen sinde bliver udført ude i virkeligheden, og at vi rent faktisk har vindmølleprojekter, som har været 15 år undervejs, og som ender med at blive droppet. Det er da dér, den helt store katastrofe ligger. Hvordan får vi speedet op for denne her proces? For vi kan så have alle mulige diskussioner her om målsætninger, aftaler og alt muligt andet, men hvis implementeringen halter, er det hele jo spildt.

Kl. 11:25

Tredje næstformand (Karsten Hønge):

Næste korte bemærkning er til hr. Morten Messerschmidt, Dansk Folkeparti.

Kl. 11:25

Morten Messerschmidt (DF):

Jeg har med en vis interesse også læst den her artikel i Zetland, som både hr. Peder Hvelplund og hr. Martin Lidegaard spørger ind til, og vi kan jo egentlig bare lukke den nu, for jeg går ud fra, at fru Monika Rubin er i en position, hvor hun kan afvise, at der er udvekslet valgbidrag mellem CIP og Moderaterne.

Kl. 11:26

Tredje næstformand (Karsten Hønge):

Ordføreren.

Kl. 11:26

Monika Rubin (M):

Jeg er virkelig ked af det, men jeg hørte ikke, hvad det var, der skulle være givet.

Kl. 11:26

Morten Messerschmidt (DF):

Det er i hvert fald i nogle kredse en etableret praksis, at private virksomheder kan give bidrag til politiske partier, og spørgsmålet var så, om det har fundet sted mellem CIP og Moderaterne.

Kl. 11:26

Tredje næstformand (Karsten Hønge):

Ordføreren.

Kl. 11:26

Monika Rubin (M):

Som politisk ordfører har jeg slet ikke indblik i, hvem der giver Moderaterne hvilke valgbidrag. Jeg ved, hvem der gav mig selv valgbidrag i min valgkampagne, og det var i hvert fald ikke dem.

Kl. 11:26

Tredje næstformand (Karsten Hønge):

Spørgeren.

Kl. 11:26

Morten Messerschmidt (DF):

Vil fru Monika Rubin så foranledige, at vi i offentligheden kan få en be- eller afkræftelse på, om der er udvekslet valgbidrag mellem CIP og Moderaterne? Jeg går ud fra, at hun har kontakt til nogle i landsorganisationen, som ligger inde med den slags viden.

Kl. 11:26

Tredje næstformand (Karsten Hønge):

Ordføreren.

Kl. 11:26

Monika Rubin (M):

Jeg er virkelig ked af det, men jeg synes, det er en absurd diskussion, vi har bevæget os ud i. Jeg har stået og talt om, hvordan det sejler i ældreplejen, hvorfor der er behov for en ny ældrelov, og Dansk Folkeparti plejer at bryste sig af, at man kæmper for de ældre, og så vælger ordføreren at bruge sit spørgsmål på det her. Det forstår jeg simpelt hen ikke.

Kl. 11:27

Tredje næstformand (Karsten Hønge):

Den næste korte bemærkning er til fru Franciska Rosenkilde, Alternativet.

Kl. 11:27

Franciska Rosenkilde (ALT):

Tak for det. Det er rart at høre, at Moderaterne er ambitiøse på klimaområdet. At man ligefrem ønsker, at danskerne skal synes, at solcelleparker er smukke, er sgu ambitiøst – undskyld. Spøg til side Klimarådet har jo for tredje gang, tredje år i træk, i februar dumpet regeringens klimaindsats. For under en uge siden kom regeringens klimaprogram, der viste, at vi nu er længere væk fra 2025-målet end for et år siden, hvilket i sandhed må være en falliterklæring. Jeg synes ærlig talt også, det er lidt nemt at give bureaukrati og flagermusene skylden for, at der ikke er kommet flere vindmøller op de seneste år.

Men mit spørgsmål går nu på det her 2025-mål, som er ved at blive forhandlet. Vil ordføreren garantere, at de værktøjer, der bliver taget i brug for at nå 2025-målet, ikke øger CO2-udledningerne i udlandet, eller er klimanationalisme kun noget, man er bange for, når det gælder landbruget?

Kl. 11:28

Tredje næstformand (Karsten Hønge):

Ordføreren.

Kl. 11:28

Monika Rubin (M):

Tusind tak for spørgsmålet. Jeg er hundrede procent sikker på, at vi nok skal nå 2025-målet, og hvis det, der er iværksat af regeringen i forhold til f.eks. iblandingskravet, ikke er nok, så er Moderaterne fuldstændig villige til at gøre mere. Det er jo også derfor, at vi på vores sommergruppemøde italesatte det her potentiale i forhold til en dieselafgift og jo også taler om en CO2-afgift i landbruget. Så det kan sagtens være, at vi når til et punkt, hvor der særlig i forhold til at nå 2030-planen skal gøres mere, men vi skal nok nå 2025-målet i forhold til de ting, der er iværksat med hensyn til iblandingskravet og flyafgiften.

Kl. 11:29

Tredje næstformand (Karsten Hønge):

Spørgeren.

Kl. 11:29

Franciska Rosenkilde (ALT):

Så vil jeg lige spørge igen: Kan ordføreren for Moderaterne garantere, at de værktøjer, der bliver taget i brug, ikke øger udledningerne i udlandet? For som vi hører, er det her klimanationalisme jo et begreb, der bruges, i hvert fald når man taler landbrug. Ordføreren var selv inde på, at klimakrisen jo som bekendt er global, så hvad nytter det at have et iblandingskrav i Danmark, hvis det øger udledningerne syd for grænsen?

Kl. 11:29

Tredje næstformand (Karsten Hønge):

Ordføreren.

Kl. 11:29

Monika Rubin (M):

Jeg synes egentlig, det er et interessant spørgsmål, der kommer fra spørgeren, for når man hører spørgeren tale om CO2-afgiften i landbruget, kan jeg godt have samme bekymring. Og det er jo derfor, vi ikke, hverken S, V eller M, kan svare på, hvordan sådan en CO2-afgift præcis ville skulle skrues sammen, og det er derfor, vi venter på Svarerudvalget, for klimakampen er netop global. Den er ikke national, og derfor bliver vi nødt til at sørge for, at der ikke sker markant øget udledning andre steder, og det er der en risiko for, hvis vi afvikler landbruget i stedet for at udvikle det. Men det tænker jeg nu at ordførerens parti også har fokus på.

Kl. 11:30

Tredje næstformand (Karsten Hønge):

Den næste korte bemærkning er fra fru Pernille Vermund, Nye Borgerlige.

Kl. 11:30

Pernille Vermund (NB):

Tak for det. Jeg er en af dem, der på trods af politiske uoverensstemmelser faktisk har været glad for høre fru Monika Rubin på talerstolen i de sammenhænge, hvor det har været muligt. Man i dag må jeg indrømme at jeg bliver sådan lidt forstemt, for det lader til, at fru Monika Rubin har været lidt for meget i selskab med statsministeren. Jeg har ikke fået listen over, hvad det er for spørgsmål, vi må stille i dag, så jeg må jo vove livet, skulle jeg til at sige, eller i hvert fald vove mig ud på usikker grund og prøve at spørge ind til noget af det, som ordføreren taler om, men måske alligevel stille spørgsmålet fra en anden vinkel.

Ordføreren taler meget om, at nu skal vi gå på kompromis med naturen og miljøet, og at det er et vilkår, for der skal sættes vindmøller op. Ordføreren siger også, at ordføreren ikke ved, hvordan vi ellers skal knække den her nød med at komme i mål med den grønne omstilling og sikre tilstrækkelig grøn energi til danskerne. Jeg og Nye Borgerlige har et godt bud, og det hedder atomkraft. Det er ikke noget quickfix, men det er en løsning på sigt, og der er også fremtidige generationer, som vil have brug for stabil, grøn og sikker energi. Hvad siger Moderaterne til atomkraft – hvis man må spørge om det?

Kl. 11:31

Tredje næstformand (Karsten Hønge):

Ordføreren.

Kl. 11:31

Monika Rubin (M):

Tusind tak til ordføreren. Man må spørge om alt. Jeg er helt okay med, at vi ikke er enige om alt, særlig når det omhandler klimaet, for der tror jeg måske, at der er nogle især i den højre side af salen, som står et lidt andet sted end os. Det er jo også derfor, at vi taler om balancerne. Vi skal sørge for, at vi ikke får en alt for stor modstand mod klimakampen.

Moderaterne er egentlig positive nok over for atomkraft. Det, der er problemet med de klassiske atomkraftløsninger, er, at det vil gå for langsomt at implementere det i Danmark, og der tror vi simpelt hen, at kræfterne og pengene er bedre brugt ved at fokusere på vindmøller og solceller. Men med hensyn til de lande, der allerede har atomkraft, er vi fuldstændig positive, og hvad angår den forskning, der foregår inden for atomkraft, og de fremtidige løsninger, der kan være, så kan det også sagtens være, at man vil kunne implementere det her i Danmark. Men som det er lige nu, er det simpelt hen for dyrt, og det tager for lang tid at implementere i Danmark. Derfor er vi imod, men vi er ikke imod, fordi det er atomkraft.

Kl. 11:32

Tredje næstformand (Karsten Hønge):

Fru Pernille Vermund.

Kl. 11:32

Pernille Vermund (NB):

Det er jo både lidt positivt, men der er også noget, man kan undre sig over. For det er jo ikke længe siden, at den siddende regering, som Moderaterne jo er en del af, skrinlagde ikke bare et, men to projekter om energiøer, fordi det blev for dyrt og i øvrigt også kommer til at tage meget lang tid. Så helt ærligt, var det ikke på tide, at man droppede de der begrænsninger på, hvad vi kan have af energikilder i Danmark, og så lagde et pres på Socialdemokratiet – for jeg tror nok, det primært er dem, der stiller sig på bagbenene her – og sagde: Nu bliver vi nødt til at sikre rigelig grøn og stabil energi, også gennem atomkraft?

Kl. 11:33

Tredje næstformand (Karsten Hønge):

Ordføreren.

Kl. 11:33

Monika Rubin (M):

Det var jo lige præcis det, min tale også handlede om, nemlig at det går for langsomt. Det går for langsomt med at få sat solceller op, det går for langsomt med at få sat vindmøller op, og det bliver vi simpelt hen nødt til at gøre bedre. Det er jo derfor, regeringen har nedsat den nationale energikrisestab, som skal se på, hvordan vi kan gøre det her, hvor vi kan fjerne regler, hvor vi kan fjerne bureaukrati, hvor vi kan kompensere naboer osv. for at bedre den her proces.

Kl. 11:33

Tredje næstformand (Karsten Hønge):

Den næste korte bemærkning er til fru Kirsten Normann Andersen, SF.

Kl. 11:33

Kirsten Normann Andersen (SF):

Tak for det. Vi kan ikke være bekendt, at vi skal skære ned på tiden til toiletbesøg eller hjælp til borgere med handicap, til syge og sårbare borgere, siger ordføreren, og det er jeg fuldstændig enig i.

I Sønderborg skal man fyre 24 social- og sundhedshjælpere og social- og sundhedsassistenter som en konsekvens af kommunale besparelser i hjemmeplejen, fordi kommunen ikke kan få budgettet til at række. I psykiatrien må man udskrive sårbare patienter til gaden, fordi der ikke er bosteder nok til at tage sig af de sårbare borgere, og fordi der er overbelægning i psykiatrien, og alligevel planlægger regeringen skattelettelser, mens ordføreren i øvrigt beklager, at det sejler i ældreplejen, som jeg hørte ordføreren sige det for et øjeblik siden.

Er der ikke god grund til at tro, at regeringens manglende prioritering af tilstrækkelige budgetter til kommunerne kunne være årsagen til, at man skal skære ned på minutterne til toiletbesøg i ældreplejen, og at man er nødt til at fyre personale i kommunerne?

Kl. 11:34

Tredje næstformand (Karsten Hønge):

Ordføreren.

Kl. 11:34

Monika Rubin (M):

Tak til ordføreren for spørgsmålet. Men jeg køber ikke præmissen om, at penge løser det hele. Det er vi simpelt hen ude over. Vi bliver nødt til at få reelle forandringer i vores ældrepleje og på vores sygehuse, og det er jo også derfor, regeringen har nedsat en Sundhedsstrukturkommission. For der er simpelt hen nogle ting, der foregår derude, som er dobbeltarbejde, og som er uhensigtsmæssigt. Det er også bare i forhold til dokumentationskravene, der er i ældreplejen, alle de tilsyn, der kommer, og som de også bruger energi på i kommunerne. Så vidt jeg er orienteret, er det fem eller seks tilsyn, der kommer om året. Det er altså jo helt vildt, og det skal man så bruge ressourcer på at leve op til.

I forhold til ældreplejen vil jo netop gerne frisætte både de ældre med hensyn til at have en meget større valgfrihed, i forhold til hvad de gerne vil have af hjælp, men også det faglige personale og frisætte fagligheden og også institutionerne, altså lade dem få noget mere muskelkraft til rent faktisk at beslutte de ting, de vil gøre i dagligdagen, frem for hele tiden at skulle orientere sig mod proceskrav.

Kl. 11:35

Tredje næstformand (Karsten Hønge):

Spørgeren.

Kl. 11:35

Kirsten Normann Andersen (SF):

Så hvis vi frisætter den ældre, og hvis vi frisætter personalet, kan vi sagtens undvære 24 medarbejdere i hjemmeplejen og i ældreplejen i Sønderborg? Altså, jeg køber ikke præmissen om, at det er bare er en hel masse andre strukturelle ting, som vi skal gøre for at løse problemerne på sygehusene og i sundhedssektoren og i ældreplejen. Jeg synes, at ordføreren svigter, når hun på den ene side peger på og kritiserer, at man er nødt til at spare på ældreplejen, og på den anden side ikke kommer med konkrete løsninger til, hvordan man undgår at fyre personale. Og hvis man skal fyre personale, er det vel et udtryk for, at man mangler penge, eller hvad?

Kl. 11:36

Tredje næstformand (Karsten Hønge):

Tak. Ordføreren.

Kl. 11:36

Monika Rubin (M):

Jeg er glad for, at ordføreren tager arbejdskraft op. For det er et reelt problem både i det offentlige og i det private, at vi mangler arbejdskraft i Danmark.

I forhold til hvordan kommunerne prioriterer deres midler, kan jeg ikke stå her på Folketingets talerstol og beslutte det. Men jeg kan hæfte mig ved, at man f.eks. i Aarhus Kommune har 100 kommunikationsmedarbejdere ansat, og det undrer mig, at det er sådan, man vælger at prioritere ressourcerne. Der havde jeg nok valgt at prioritere dem anderledes.

Kl. 11:37

Tredje næstformand (Karsten Hønge):

Den næste korte bemærkning er til fru Karina Adsbøl, Danmarksdemokraterne.

Kl. 11:37

Karina Adsbøl (DD):

Tak for det. Ordføreren nævnte i sin tale, det var alt for bøvlet at få en genbevilling af hjælpemidler, når man var blind. Det er jo sådan i dag, at der faktisk er en forenklet sagsbehandlingsprocedure, kommunerne kan anvende – den er hurtig og enkel – når man ikke har forbedret sit handicap, og det er ved anvendelse af tro og love-erklæringer og underskrift. Så jeg vil bare sige til ordføreren, at det på plads. Ordføreren kan jo spørge sin ældreminister, hvorfor kommunerne ikke anvender den forenklede sagsbehandlingsprocedure.

Men det, jeg egentlig vil spørge ordføreren om, er, at regeringen jo vil begrænse ytringsfriheden. Så vil jeg høre, om ordføreren anerkender, at når man gør det, bukker man under  for islamiske diktaturstater, f.eks. med hensyn til manglende ligestilling, og det bliver så voldsmandens veto, der vinder. Er det simpelt hen regeringens politik?

Kl. 11:37

Tredje næstformand (Karsten Hønge):

Ordføreren.

Kl. 11:37

Monika Rubin (M):

Tak til ordføreren for spørgsmålet. Jeg vil gerne lige gå tilbage til det, som ordføreren startede med at tale om, nemlig at man i kommunerne kan underskrive en tro og love-erklæring, og derfor kan man genindføre ... nå, borgerne kan underskrive, ja, undskyld. Der tænker jeg jo ikke at det er ældreministeren jeg skal spørge. Der er det vel den enkelte kommune, jeg i princippet skal spørge, hvorfor de ikke bruger det redskab i deres kommune. Det er faktisk et af problemerne nogle gange i vores velfærdssamfund eller vores samfund generelt, at det nogle steder halter med implementeringen. Vi laver lovgivning herinde i absolut bedste mening, men når så det skal implementeres efterfølgende, er der noget, der halter i implementeringsprocessen.

I forhold til det konkrete spørgsmål om Koranlovgivningen, for jeg tænker, det er det, som ordføreren spørger ind til, må jeg ærligt indrømme, at jeg faktisk er ærgerlig over, at vi har ladet de her afbrændinger af hellige skrifter fortsætte så længe, som vi har, fordi det er noget, der betyder noget for rigtig mange borgere.

Kl. 11:39

Tredje næstformand (Karsten Hønge):

Spørgeren.

Kl. 11:39

Karina Adsbøl (DD):

Professor ved Juridisk Institut på Syddansk Universitet Frederik Waage har udtalt, at forbuddet mod koranafbrænding er »en moderniseret udgave af blasfemiparagraffen«. Professoren udtaler:

»Det er ikke de samme ord, der bliver brugt, men i realiteten var det kun bogafbrændinger, der var tilbage, dengang vi havde blasfemiparagraffen. Derfor er det en genindførelse af retstilstanden, som blasfemiparagraffen var.«

Vil ordføreren redegøre for, hvorfor forbuddet mod koranafbrænding ikke er en genindførelse af den paragraf.

Kl. 11:39

Tredje næstformand (Karsten Hønge):

Ordføreren.

Kl. 11:39

Monika Rubin (M):

Tak for spørgsmålet. Det er jo helt okay, at vi har forskellige holdninger til det her område. Det anerkender jeg fuldt ud. Men jeg bliver også bare nødt til at anfægte, at vi slet ikke skulle gøre noget. Sikkerheden både i Danmark, men særligt for danskere i udlandet var truet. Jeg har lige været med Statsrevisorerne i Kenya, og der måtte vi simpelt hen ikke køre med flag på bilen, fordi man var bekymret over det, der foregik i forhold til bogafbrændinger og de reaktioner, der kunne komme. Så vi bliver simpelt hen nødt til som Folketing og som regering at tage de sikkerhedstrusler alvorligt.

Kl. 11:40

Tredje næstformand (Karsten Hønge):

Næste korte bemærkning er til fru Katrine Daugaard, Liberal Alliance.

Kl. 11:40

Katrine Daugaard (LA):

Tak for det. Moderaterne er jo et nyt parti, som i høj grad er blevet stiftet af medlemmerne selv, og der har I jo siddende i jeres gruppe også en ekspert, vil jeg da nærmest kalde hende, nemlig fru Nanna W. Gotfredsen, i forhold til cannabis og legalisering af cannabis osv. Fru Nanna W. Gotfredsen har jo været ude at komme med nogle meget bastante udmeldinger i forhold til regeringens tiltag eller initiativer ude på Christiania. Jeg kunne godt tænke mig at høre ordførerens holdning: Mener ordføreren virkelig, at de her initiativer, regeringen er nået frem til, kommer til at virke den her gang?

Kl. 11:41

Tredje næstformand (Karsten Hønge):

Ordføreren.

Kl. 11:41

Monika Rubin (M):

Mange tak til ordføreren for spørgsmålet. Jeg troede egentlig, at fornemmelsen var, at det var hr. Lars Løkke Rasmussen, der havde stiftet Moderaterne, og ikke partimedlemmerne. Vi får ellers altid skudt i skoene, at der er nærmest ingen andre er i det her parti end hr. Lars Løkke Rasmussen, så jeg er rigtig glad for, at ordføreren har lagt mærke til, at vi også er andre medlemmer i Moderaterne.

I forhold til det konkrete spørgsmål støtter Moderaterne fuldt op om regeringens planer i forhold til Pusher Street. Det, der er problemet med Pusher Street, er, at vi simpelt hen har fået en enklave med kriminalitet, som vi bliver nødt til at bryde op i. Når det så er sagt, har Moderaterne også andre forslag til, hvordan vi kan komme videre i forhold til at prøve at komme noget af den her kriminalitet, der særlig er på cannabismarkedet, til livs. Men vi er jo en del af en regering. Moderaterne har ikke 90 mandater, selv om vi gerne ville have det. Så det her er et skridt på vejen. Men man kan sagtens gøre mere.

Kl. 11:42

Tredje næstformand (Karsten Hønge):

Spørgeren.

Kl. 11:42

Katrine Daugaard (LA):

Nanna W. Gotfredsen siger den 6. september i Ekstra Bladet, tror jeg det var:

»Det, vi står med, er jo ikke kontrol. Det, vi står med, er kontroltab, og når der sker en spredning af hashhandlen igen, så bliver det endnu mere tilgængeligt for børn og unge. Med det, vi gør, får vi mere af det, vi påstår, vi får mindre af. Det er dumt.«

Er ordføreren fuldstændig enig i det?

Kl. 11:42

Tredje næstformand (Karsten Hønge):

Ordføreren.

Kl. 11:42

Monika Rubin (M):

Nu er det sådan, at i Moderaterne er vi forskellige medlemmer, som netop har forskellige syn på tingene. Nanna W. Gotfredsen har en kæmpestor indsigt i det her emne og har derfor også meget stærke holdninger til det. Men Moderaterne støtter fuldt op om regeringens plan om at rydde Pusher Street.

Kl. 11:42

Tredje næstformand (Karsten Hønge):

Næste korte bemærkning er til fru Mona Juul, Det Konservative Folkeparti.

Kl. 11:42

Mona Juul (KF):

Tak for det, og tak for talen. Det er altid en fornøjelse at høre ordføreren, og lige præcis når det gælder den grønne omstilling, er vi jo fuldstændig enige. Der skal mere tempo på, vi skal have fjernet de benspænd, der er, og vi kender jo heldigvis også rigtig mange af løsningerne. Derfor er jeg også nødt til sige til ordføreren: Det er jo på jeres vagt, at vi lige pludselig er gået i bakgear; det er på jeres vagt, at I er kommet med et pivringe forslag til at nå klimamålet i 2025; det er på jeres vagt, at åben dør-ordningen er smækket i; det er på jeres vagt, at vi klapper mere ad aftaler, end vi rent faktisk får dem implementeret. I dag kan vi så læse os til, at udenrigsministeren kører uden om sin klimaminister, holder sit eget havvindsudvalg og afviser også sammen med statsministeren og andre prominente personer fra regeringen et forslag fra seks – hele seks – ministerier, der foreslår en lynudbudsrunde i stedet for den lukkede åben dør-ordning. Hvad er det så egentlig, der foregår? For man må bare sige, at det jo ikke er nok at holde en flot tale; der skal jo simpelt hen løsninger på bordet. Skulle vi ikke sørge for, at vi får set, hvad det er for et forslag, som hele seks ministerier har budt ind med, så vi kan komme videre?

Kl. 11:44

Tredje næstformand (Karsten Hønge):

Ordføreren.

Kl. 11:44

Monika Rubin (M):

Mange tak til ordføreren for spørgsmålet, og tak for den virkelig store tillid til Moderaterne og til klimaministeren, i forhold til at vi på et halvt år skulle kunne have implementeret og gennemført alt i forhold til klimalovgivningen. Det, der er vores målsætning, er særlig at gå fra at tage beslutninger og lave lovgivning til rent faktisk også at få implementeret det, og det er også derfor, at jeg brugte så meget af min taletid på at tale om de barrierer, vi har, og det er derfor, at regeringen har nedsat NEKST, altså den nationale energikrisestab, som netop skal se på, hvordan vi kan fjerne de her benspænd, vi har i Danmark. Det er jo absurd, at vi har et naboland – altså, jeg kører i 5 timer, og så er jeg i Tyskland – hvor det bare går så meget hurtigere. Det er enormt sørgeligt, og jeg synes, det er forstemmende, og det er derfor, at det er der, vi lige nu sætter hele vores turbo på.

Kl. 11:44

Tredje næstformand (Karsten Hønge):

Spørgeren.

Kl. 11:44

Mona Juul (KF):

Men anerkender ordføreren ikke, at vi jo kender rigtig mange af de benspænd? Vi behøver da ikke en NEKST-gruppe til at finde ud af, hvad det er for nogle benspænd, der er. Og vi kender jo også mange af løsningerne, f.eks. kompensation til nogle af de borgere, der bliver hårdt ramt af f.eks. at komme til at bo op ad et power-to-x-anlæg. Så det er jo ikke, fordi der hverken mangler overblik over, hvad det er for nogle udfordringer, der er, eller hvad det er for nogle løsninger, vi kan bringe på banen.

Men lad mig også lige stille det andet spørgsmål i forhold til erhvervspolitik, som jeg jo håber meget at vi også kan få et godt samarbejde om. Jeg synes, at der er en ting, som Moderaterne har glemt, og det er, at der rent faktisk ikke er nogen retssikkerhedsmæssig tilstand for danske virksomheder i dag, og det ønsker jeg virkelig at Moderaterne stempler hundred procent ind i og sikrer, sammen med Det Konservative Folkeparti, kommer til at ske.

Kl. 11:45

Tredje næstformand (Karsten Hønge):

Ordføreren.

Kl. 11:45

Monika Rubin (M):

Tak. Der var jo lidt to ting i det her. Altså, i forhold til at vi kender løsningerne og vi bare skal implementere det, var det lidt det samme, jeg hørte, da vi præsenterede Sundhedsstrukturkommissionen, nemlig hvorfor vi ikke bare fiksede det med det samme. Men hvis vi bare fikser det med det samme uden rent faktisk at undersøge, præcis hvad problemerne er, så ender vi med at fikse det forkerte.

I forhold til det sidste synes jeg, at ordføreren endelig skal tage fat i vores erhvervsordfører, for jeg er sikker på, at vi kan lave et rigtig fint samarbejde.

Kl. 11:46

Tredje næstformand (Karsten Hønge):

Næste korte bemærkning er til hr. Pelle Dragsted, Enhedslisten.

Kl. 11:46

Pelle Dragsted (EL):

Tak for det, og tak for en engageret tale. Når man har været hernede til de her store debatter mange gange, lægger man mærke til nogle bestemte ting, og det er ofte det her med, at der ikke rigtig kommer svar, når der er noget, der er stor interesse om. Og det er det, vi har set på det her spørgsmål om Zetlands artikel fra i dag. Der er blevet spurgt ind til de økonomiske relationer mellem CIP og Moderaterne – intet svar; der er blevet spurgt ind til den her indstilling fra seks ministerier om en løsning, som kunne have givet mere havvind, hvorfor det ikke har været forelagt Folketinget – intet svar; der er blevet spurgt ind til det her særlige lidt besynderlige havvindkontor, som udenrigsministeren har oprettet under sit eget ressort – intet svar. Kan ordføreren garantere, at Moderaterne vil medvirke til at få alt frem i den her sag? Jeg ved, at en samlet opposition har indkaldt til samråd, og vil Moderaterne medvirke til, at vi får afdækket alt i den her meget besynderlige sag?

Kl. 11:47

Tredje næstformand (Karsten Hønge):

Ordføreren.

Kl. 11:47

Monika Rubin (M):

Først og fremmest tillykke til ordføreren med den nye rolle som politisk ordfører og politisk leder for Enhedslisten. I forhold til den konkrete sag vil jeg sige, at jeg jo ikke er inde i detaljerne, og det er også derfor, jeg ikke kan svare på de spørgsmål, der kommer. Derfor synes jeg, det er så fint, hvis ordføreren indkalder til samråd for at få svar på de her spørgsmål, og der er jeg sikker på, at hvem end ordføreren indkalder til det samråd, og det bliver formentlig udenrigsministeren eller klimaministeren, vil de gøre deres ypperste for at svare på ordførerens spørgsmål. Så det synes jeg endelig ordføreren skal gøre.

Kl. 11:47

Tredje næstformand (Karsten Hønge):

Spørgeren.

Kl. 11:47

Pelle Dragsted (EL):

Tak for det. Så kunne jeg godt tænke mig at spørge ganske kort ind til noget helt andet, og det handler om vores velfærd. Kommunerne er blevet tvunget til at skære voldsomt ned, og det er blevet fortalt, hvad konsekvenserne er af det. Nogle kommuner har så for at beskytte og værne om f.eks. deres ældre medborgere valgt at hæve skatten. Konsekvensen af det under de regler, der gælder nu, er, at staten kommer og uddeler det, vi kalder dummebøder, hvor man første år tager 75 pct., andet år 50 pct., tredje år 50 pct. og fjerde år 25 pct. Der går altså 5 år, før kommunen selv kan få lov til at bruge de penge, den selv har indkrævet i skat. Er det noget, Moderaterne vil være med til at gøre op med bare for det kommende år, for det vil være en meget, meget stor håndsrækning til kommunerne og til borgerne, som jo er dem, der rammes af velfærdsnedskæringerne?

Kl. 11:48

Tredje næstformand (Karsten Hønge):

Ordføreren.

Kl. 11:48

Monika Rubin (M):

Tak for spørgsmålet. En af de ting, som jeg er blevet overrasket over, efter jeg er gået ind i dansk politik, er, hvor lidt læring der egentlig er på tværs af kommuner og på tværs af regioner, altså at lære fra hinanden, i forhold til hvis der er nogen, der har fundet på en god måde at løse nogle ting på. Og jeg ville ønske, at man var bedre til det, for der er jo nogle kommuner, hvor man ikke behøver at gøre det, altså at hæve skatterne, og der er nogle kommuner, hvor man har formået rent faktisk at nedsætte noget af bureaukratiet og skaffe mere arbejdskraft. Så jeg ville sådan ønske, at vi på en eller anden måde havde en platform, hvor man også delte de projekter, man iværksatte i kommunerne, med andre kommuner, så man kunne lære mere af hinanden.

Kl. 11:49

Tredje næstformand (Karsten Hønge):

Næste korte bemærkning er til hr. Jacob Mark, SF.

Kl. 11:49

Jacob Mark (SF):

I den fantastiske by Sorø sker der noget endnu mere fantastisk hver eneste uge. Der udgår nemlig en lastbil fuld af lærebøger, og de er fysiske. Det er ikke skærmlærebøger eller læringsportaler. Det er rigtige, fysiske lærebøger ligesom dem, ordføreren selv havde, da hun gik i skole. Det er ikke kun Sorø, der udgår lastbiler fra; det sker faktisk over hele landet. I alle landets regioner findes der det, der hedder Center for Undervisningsmidler, som hvert år gratis udlåner 2 millioner fysiske bøger til de danske folkeskoler. De udlåner særlig til nogle af de skoler, der ikke har så mange penge, sådan at de også kan have noget fedt nyt undervisningsmateriale. De sørger også for at levere værktøj eller tre-d-printere, hvis man skal lave ny praktisk undervisning, som også er noget af det, vi ønsker.

Jeg ved, det ligger Moderaterne meget på sinde, at vi skal have mindre brug af skærm i den danske folkeskole, og derfor undrer det mig, at man nu vil lave en kæmpe besparelse på Center for Undervisningsmidler, som jo bidrager til, at der kommer rigtige, fysiske lærebøger ude i skolerne. Hvordan kan det være?

Kl. 11:50

Tredje næstformand (Karsten Hønge):

Ordføreren.

Kl. 11:50

Monika Rubin (M):

Hvordan pengene bliver udmøntet i de besparelser, er det jo ikke os der beslutter. Altså, det er jo lokale beslutninger. Det, der er med lærebøger – det ved jeg i hvert fald fra medicinstudiet – og jeg ved godt, at jeg nu ikke svarer på spørgerens spørgsmål, men jeg synes bare, det er enormt vigtigt at få det med, er, at vi skal passe på, at vi ikke går fuldstændig væk fra skærme og kun vil tilbage til bøgerne, for der er også noget viden, der så går tabt. Det tager noget tid at skrive en bog, det tager noget tid at udgive en bog, og det tager noget tid at få den distribueret. Det vil sige, at den allernyeste viden risikerer vi at gå glip af, hvis vi går fuldstændig væk fra skærme.

Hvordan man præcis har sparet på det enkelte center, ved jeg simpelt hen ikke noget om.

Kl. 11:51

Tredje næstformand (Karsten Hønge):

Spørgeren.

Kl. 11:51

Jacob Mark (SF):

Jeg er da fuldstændig enig i, at vi skal have den nyeste viden. Problemet er, at det er noget af det, der er blevet sparet væk ude på skolerne, og ved at have Center for Undervisningsmidler sørger man for, at alle skoler, uanset hvor de er i landet, har råd til den nyeste viden. Det er også derfor, forlagene er så meget imod det her. Det er, siger de, fordi det er en mulighed for, at alle skoler og alle elever kan få den nyeste viden, både gennem fysiske materialer og ved skærme. Nu er det Moderaternes uddannelsesminister, som så vil lave en ret stor besparelse på det her, som vil betyde færre fysiske lærematerialer. Jeg synes ikke, det giver mening.

Kl. 11:51

Tredje næstformand (Karsten Hønge):

Ordføreren.

Kl. 11:51

Monika Rubin (M):

Tak til ordføreren for at gøre mig opmærksom på det. Jeg vil prøve at tale med undervisningsministeren om, hvad der er op og ned i det, for jeg kender ikke til den konkrete besparelse.

Kl. 11:52

Tredje næstformand (Karsten Hønge):

Sidste korte bemærkning til Moderaternes ordfører går til hr. Kristian Bøgsted, Danmarksdemokraterne.

Kl. 11:52

Kristian Bøgsted (DD):

Tak for det. Fru Monika Rubin snakker meget om, at vi skal have speedet op med flere vindmøller, med flere solceller, men jeg er bare nødt til at sige: Glem den folkelige opbakning til det, hvis man kun har fokus på, at vi skal sætte flere vindmøller og flere solceller op, men ikke kigger på, hvordan det fungerer ude bagved.

Jeg bor selv i Vestjylland, hvor vi har mange vindmøller og mange solceller. Det er ikke særlig sjovt at stå og kigge ud på 50 vindmøller, hvor 1 snurrer rundt og resten står stille, mens elmåleren banker af sted til 8 kr. pr. kilowatt-time, og jeg har fået forringet min ejendom. Det hjælper ikke at sætte flere op, hvis ikke man er indstillet på at kigge på noget af alt det bagved, der skal til, først. Er Moderaterne indstillet på måske lige at skrue ned for tempoet med vindmøller og solceller og så få opbygget alt det bag ved først, så vi rent faktisk kan udnytte al den strøm, vi får? Tak.

Kl. 11:53

Tredje næstformand (Karsten Hønge):

Ordføreren.

Kl. 11:53

Monika Rubin (M):

Tak til ordføreren for spørgsmålet. Jeg ser det ikke som et enten-eller, at vi skal stoppe med at sætte vindmøller op, fordi vi så skal have fokus på at opbygge alt det bagved. Jeg ser det egentlig som to spor, der skal køre lige hurtigt.

I forhold til Danmarksdemokraternes ambitioner på klimaområdet gør det mig ikke noget, at vi i Moderaterne ikke er enige med Danmarksdemokraterne. For os er det alfa og omega, at vi når vores målsætning i 2030 og ikke måske i 2032, 2035, 2040, fordi det gør ikke noget, hvornår det kommer, hører jeg Danmarksdemokraterne sige. Det gør mig ikke noget, at vi er uenige om det her.

Kl. 11:53

Tredje næstformand (Karsten Hønge):

Spørgeren.

Kl. 11:53

Kristian Bøgsted (DD):

Nej, men jeg kan så forstå, at vi stadig væk skal sætte dem op uden at sætte ekstra af til at udbygge elnettet. Man vil også gerne have os over i elbiler alle sammen, men elnettet er ikke klar til at kunne trække det over det hele. Er Moderaterne så villige til rent faktisk at gå til EU og sige, at vi er nødt til at få gjort noget ved den måde, vi har skruet elmarkedet sammen på, sådan at der ikke er tyske kapitalfonde, der kan købe de danske vindmøller og slukke for dem, for at elnettet kan klare det, og de ikke får bøder for at slukke for deres egne møller nede i Tyskland? Vil Moderaterne så være med til at kigge på det?

Kl. 11:54

Tredje næstformand (Karsten Hønge):

Ordføreren.

Kl. 11:54

Monika Rubin (M):

Jeg er fuldstændig enig med ordføreren i, at elnettet skal udbygges i Danmark – selvfølgelig skal det det – ellers giver det slet ikke mening. Og jeg er også helt enig med ordføreren i, at vi skal kæmpe meget mere for klimaet på EU-plan, men altså også globalt set i resten af verden, for som jeg også har sagt tidligere her på talerstolen, er klimakampen ikke national, den er global, og det skal vi gøre meget mere for.

Kl. 11:54

Tredje næstformand (Karsten Hønge):

Tak til fru Monika Rubin, Moderaterne.

For at sikre den bedste sammenhæng mellem ordførertaler og den efterfølgende debat udsætter jeg mødet til kl. 13, hvor vi starter med fru Pia Olsen Dyhr, SF.

Mødet er udsat. (Kl. 11:54).

Kl. 13:00

Forhandling

Anden næstformand (Jeppe Søe):

Klokken er 13.00. Velkommen tilbage fra frokost. Vi er i fuld gang med forhandlingen af statsministerens redegørelse, og den næste ordfører på talerstolen er fru Pia Olsen Dyhr fra Socialistisk Folkeparti. Værsgo.

Kl. 13:00

(Ordfører)

Pia Olsen Dyhr (SF):

Tak, formand, og tak til statsministeren for åbningstalen forleden. Det er godt at se, at regeringens partiformænd er tilbage – om end de ikke er i salen lige nu, er det dejligt at vide det.

Jeg kan jo forstå, at regeringstoppen har været ude på busturné med Anders Breinholt for at møde danskerne. Jeg er sikker på, det har været en fest, men tilbage står et indtryk af, at danskernes velfærd undervejs er blevet smidt under kampagnebussen. Så jeg vil gerne tage os alle sammen med på en lidt anden landsturné lige nu og her, for mens regeringstoppen har rejst rundt med Anders Breinholt og et kamerahold, har en lang række ikke mindst socialdemokratiske borgmestre forsøgt at komme til orde.

Lad os starte vores turné i den anden ende af landet. Nogle kommuner genåbner nu for anden gang i år deres budgetter. I Sønderborg er 24 medarbejdere i hjemmeplejen udpeget til fyringer på grund af besparelser, selv om alle prognoser viser, at Sønderborg kommer til at mangle velfærdsmedarbejdere, og borgmesteren er citeret for at sige:

»Jeg synes simpelthen, det er ufatteligt, at nogen kan finde på at snakke om yderligere skattelettelser i denne situation.« 

Jeg kunne ikke have sagt det bedre. I Silkeborg skal de finde 78 mio. kr., hvis jeg ikke husker det forkert, og her siger borgmesteren:

»Det er absolut ikke luksusydelser, vi fjerner nu. Det bliver noget af den helt borgernære velfærd og den forebyggende indsats.« 

I Rødovre Kommune, kort herfra, har man skrevet ud til alle skolebørns forældre, at der ikke er råd til vikartimer og skoleudflugter resten af året; de skal til at have lærerfri timer. Hvad betyder det så? tænker jeg, der lytter med. Tadaa! Det betyder undervisning uden lærer, altså en situation, hvor læreren fra lokalet inde ved siden af i bedste fald kan kigge forbi, hvis larmen bliver for høj. Jeg får lyst til at spørge regeringstoppen, som jo er repræsenteret ved statsministeren alene, om det blev vendt ved jeres samtaler rundtomkring i landet med bl.a. Anders Breinholt på jeres turné. Jeg er ikke sikker.

Nuvel, i Guldborgsund indstiller kommunens direktion nu til at spare tre plejehjem væk – tre plejehjem! På Stevns mener borgmesteren, som er socialdemokrat, at det er et mærkeligt signal at give skattelettelser, når velfærden er så presset. Jeg tænker det samme. Måske er det bare mig, men jeg synes, der tegner sig et billede.

Så er der Kerteminde på Fyn. Her siger borgmesteren det meget ædrueligt:

»... jeg forstår simpelthen ikke, at den socialdemokratiske del af regeringen kan være med til, at det overhovedet skal drøftes«.

Så tager vi turen til Lolland. Og jeg beklager – jeg ville jo gerne have haft Anders Breinholt med i ånden for at gøre det lidt sjovt, men Lolland er en af landets i forvejen fattigste kommuner. Her står man til at skulle spare omkring 85 mio. kr. Heller ikke her synes den lokale socialdemokratiske borgmester, at tiden er til skattelettelser. Faktisk taler borgmesteren om, at kommunen er ved at gå konkurs. I løbet af få år risikerer de at blive sat under administration af Indenrigsministeriet. Helt akut står man med et meget konkret dilemma. De har påbud mod en daginstitution, der er 50 år gammel og har skimmelsvamp. Den vil de gerne skifte ud, men det er jo ikke sikkert, det kan lade sig gøre. Altså, kommunen står med valget, om man skal sende raske børn i en daginstitution med skimmelsvamp, eller om de skal skære et andet sted i velfærden.

Nødråbene fra landets regioner og sygehuse tikker ind. Nødråbene fra landets kommuner og fra alle steder i den kommunale velfærd tikker ind. Ungdomspsykiatrien skriger på flere sengepladser og behandlingstilbud, og imens det her sker, fyrer man velfærds- og omsorgsmedarbejdere på grund af besparelser. Man skiller sig altså af med lige præcis den arbejdskraft, som regeringen har udnævnt til den nye valuta i dansk politik. Man afskediger dem, som man lige har sagt man stod og manglede, fordi man skal spare.

Det giver jo ikke mening. Eller måske er det, fordi skattelettelser prioriteres over velfærd? Det er jo det, der er sagens kerne, og selv den største charmeoffensiv kan ikke dække over det faktum. Det efterlader, hvis man skal sige noget positivt, danskerne med et klart valg, et valg, der engang blev opsummeret i et valgslogan: Velfærd eller skattelettelser.

Kl. 13:05

Hør nu her! Drop skattelettelserne, og invester i vores velfærd. Invester i et samfund i balance; et samfund, hvor børnefamilierne kan få enderne til at mødes, og hvor man ikke slås med stress og mistrivsel; et samfund, hvor man ikke ser sine kollegaer blive fyret, så man selv skal løbe endnu hurtigere.

SF foreslår derfor et saltvandsdrop til kommuner og regioner i form af et varigt løft af økonomien derude – 2,5 mia. kr. med virkning fra 2024. Signalet fra SF er meget klart: Drop de skæve skattelettelser og skattelettelserne til de familieejede virksomheder, og sæt i stedet prop i, hvor vores fælles velfærd siver ud af sprækkerne. Pengene skal tilføres via bloktilskud, så kommunerne har frihed til selv at disponere over de områder, der er under særlig hårdt pres.

Der er én betingelse for os i SF. Det er, at pengene skal bruges direkte på den borgernære velfærd, på alt det, der kommer børnene, de ældre, de syge, mennesker med handicap til gavn. Og vi skal give mulighed for fuld tid, ja. Men vi skal ikke udskamme eller moralisere over sosu'en, pædagogen eller sygeplejersken på deltid. At passe på sig selv og sin familie har også værdi for samfundet. Ærlig talt mangler jeg en tilsvarende fordømmelse af f.eks. elmellemhandlerne, der har scoret 54 mia. kr. i overskud, mens danskerne ikke kan betale deres inflationsregninger. Det er helt, helt skævt at lange ud efter danskernes arbejdsmoral, mens man ser igennem fingre med spekulationsøkonomiens gevinster.

Lad os styrke vilkårene på professionsuddannelserne, på de arbejdspladser, der står for kernevelfærden. Der er løbende givet massive skattelettelser i Danmark i snart to årtier. Vi har aldrig været rigere.

Alligevel smuldrer velfærden omkring os, og vi viger tilbage for at gøre det nødvendige for vores natur og klima. Vi bevidner lige nu de voldsomme effekter af klimaforandringer i hele verden. I Danmark er vores drikkevand truet af sprøjtegifte og PFAS. Fiskebestandene er ramt af det elendige havmiljø. I sidste uge fik vi syn for sagen. Vores hav og indre farvande er døde. Det står jo lysende klart for enhver, der har set billederne af det i går, at frivillige aftaler med landbruget er det samme som intet at gøre, intet ansvar at tage. Vi skal have en CO2-afgift på landbruget, og vi skal have en naturgenopretningslov for vores hav også.

SF ser frem til det kommende arbejde med en dansk naturlov, men med regeringens signaler er forventningerne faktisk noget blandede hos os. Men lad os nu gøre det rigtige, og lad os gøre det ordentligt, for dansk økonomi er solid. Der ligger kæmpe opgaver foran os: skrantende velfærd, mangel på kollegaer, stress og mistrivsel, naturkrisen, klimakrisen og ikke mindst krigen i Ukraine – store vanskelige problemer, men vi må hverken falde i den fælde, at vi bliver opgivende eller ty til trætte og forlængst udtjente idéer fra dovenlisten, der altid ligger øverst i blå blok: at skattelettelser er et mirakelmidlet, der fikser alt. Det rækker ikke, og situationen er slet ikke til det nu.

Vi må og skal prioritere vores velfærd. Vi må og skal og prioritere vores natur og klima, og vi må og skal investere i vores forsvar og sikkerhed. Tiden er ikke til skattelettelser, men til at investere i vores fælles fremtid. Det samarbejder SF gerne om, og jeg ser frem til debatten, men inden da vil jeg på vegne af partierne SF, Enhedslisten og Alternativet fremsætte følgende:

Forslag til vedtagelse

»Folketinget konstaterer, at både de globale klimaproblemer og de danske velfærdsproblemer fortsat vokser. Disse problemer løses ikke af skattelettelser, men af investeringer.

Der skal konkrete og ambitiøse tiltag til, som øger tempoet i den grønne omstilling og forbedrer vores nødlidende havmiljø. Landbruget må og skal tage sin del af ansvaret. Betydningen af at genoprette vores natur, genskabe liv i havet omkring os, styrke biodiversiteten, sikre rent drikkevand, reducere CO2-udslip og styrke den kollektive transport kan slet ikke overvurderes.

Tiden er ikke til flere skattelettelser. Børnepasning, undervisning og uddannelse, pleje og omsorg, hjælp til handicappede, psykisk syge og udsatte skal tværtimod styrkes, og kommuner og regioner skal ikke sættes i den situation, at de skal skære på velfærden og afskedige velfærdsmedarbejdere, mens regeringen uddeler ulighedsskabende skattelettelser.

Folketinget forpligter sig til at sikre velfærden, ligheden, integrationen og den grønne omstilling – og dermed sikre et samfund i bedre balance og med styrket sammenhængskraft.« 

(Forslag til vedtagelse nr. V 2).

Kl. 13:10

Anden næstformand (Jeppe Søe):

Tak til ordføreren for talen. Nu går vi over til de korte bemærkninger, og allerførste spørger er hr. Jens Joel fra Socialdemokratiet.

Kl. 13:10

Jens Joel (S):

Tak til SF's formand for talen. Jeg er nok nødt til alligevel at opponere ret kraftigt imod hele den præmis, der ligger i talen, altså at de vanskelige budgetter, man lægger lige nu, skyldes skattelettelser i den kommende finanslov, for de findes ikke. Bortset fra en marginal lettelse af befordringsfradraget til nogle af dem, der har brug for bilen til arbejde, er der ikke skattelettelser i 2024, og derfor er de vanskelige budgetter heller ikke grundet skattelettelser. Så det er simpelt hen forkert, når det bliver sagt. Til gengæld er der et hensyn i forhold til inflationen, som rammer dem, der har mindst, allerhårdest, og der har vi givet ekstra midler og er gået helt til grænsen af, hvad man kan gøre.

Men jeg forstår, at fru Pia Olsen Dyhr og SF vil give flere penge, og jeg vil sådan set bare stille det simple spørgsmål: Hvad er den finanspolitiske aktivitetsvirkning af det, SF foreslår?

Kl. 13:11

Anden næstformand (Jeppe Søe):

Ordføreren.

Kl. 13:11

Pia Olsen Dyhr (SF):

Den svarer til 0,1 pct., for vi snakker om et statsbudget på 1.300 mia. kr. Og pointen er jo, at det, vi foreslår, ikke er guld og grønne skove derude; det tror jeg er ret vigtigt at være opmærksom på. Der kommer ikke til at være noget nyt ude i vores kommuner og regioner med det forslag, SF kommer med. Det, vi gør, er at sætte en prop i de besparelser.

Man må jo sige, at det er rigtigt, at man skal være bekymret for inflationen. Det kan man gøre noget ved på rigtig mange måder. Jeg ville foreslå, at man lagde skat på mellemhandlerne i elbranchen; så vil man faktisk kunne styre inflationen endnu bedre, end man gør det ved at gøre det på velfærdsbudgettet. Det kan vi se er noget af det, der finanspolitisk giver allermest mening.

Kl. 13:11

Anden næstformand (Jeppe Søe):

Hvis man ønsker sin anden korte bemærkning, skal der trykkes på knappen. (Jens Joel (S): Det har jeg gjort.) Så værsgo.

Kl. 13:12

Jens Joel (S):

Tak for det. Og tak for anerkendelsen af, at det, som SF foreslår, jo faktisk har en effekt på inflationen og dermed også på det, tror jeg, fælles ønske, vi har om, at inflationen ikke skal løbe løbsk. For det er jo dem, med de mindste tegnebøger, som kommer til at betale den højeste pris, hvis man ikke får styr på inflationen. Det er jo faktisk det, vi er lykkedes med i Danmark, også hurtigere, end man har gjort mange andre steder, og det er det, regeringen ønsker at sikre at vi også fremadrettet gør.

Kl. 13:12

Pia Olsen Dyhr (SF):

Jeg er så glad for, at hr. Jens Joel roser den indsats, som SF, Enhedslisten og Radikale Venstre har lavet med den tidligere etpartiregering, og som jo netop har været med til at gøre, at inflationen i Danmark ikke er løbet løbsk – at vi faktisk har vist en ansvarlig økonomisk kurs i rigtig mange år. Det er jo forudsætningen for, at vi står så godt internationalt, at vi faktisk lagde bunden der.

Det, der er interessant med vores forslag – og jeg synes, hr. Jens Joel skulle lytte til det, jeg sagde med de 0,1 pct. – er, at det faktisk ikke har en indflydelse på inflationen. Den er minimal, tæt på ingenting, i forhold til nogle af de andre forslag, regeringen har lagt frem.

Kl. 13:13

Anden næstformand (Jeppe Søe):

Jeg må undskylde over for hr. Jens Joel. Det er en meget, meget lille skærm, og der er rigtig mange, der er skrevet på, så den anden kommentar står helt nederst. Men lad os endelig komme i gang med den lange liste. Nu er det hr. Hans Andersen fra Venstre.

Kl. 13:13

Hans Andersen (V):

Tak for det. Det har altid været mit indtryk, at SF har taget personalemanglen i f.eks. sundhedssektoren meget alvorligt. Og der er jo store problemer med at få kollegaer nok i sundhedsvæsenet og ikke mindst i de kommende år. Men anerkender SF ikke, at over for de udfordringer, vi står i, med personalemangel, er vi nødt til at bruge alle værktøjer i værktøjskassen, også skattelettelser, som f.eks. vil gøre det attraktivt at gå fra deltid til fuld tid? Og kan SF bakke op omkring at give et øget beskæftigelsesfradrag, således at sygeplejersken og social- og sundhedsassistenten får mere ud af at gå på arbejde?

Kl. 13:13

Anden næstformand (Jeppe Søe):

Ordføreren.

Kl. 13:13

Pia Olsen Dyhr (SF):

Jeg lyttede til P1 Debat i går, og der var Ida Rindorf med som deltager. Hun er hjertesygeplejerske på Riget, og noget af det, hun sagde, var, at hun arbejder 28 timer i øjeblikket. Hun er faktisk på deltid. Men i de uger, hvor hun har prikkevagt, kommer hun tit op og arbejder 50-60 timer. Og forudsætningen for, at hun i de perioder kan arbejde 50-60 timer om ugen, er, at hun nogle uger faktisk har de 28 timer. Så jeg tror egentlig, det ville være sundt for regeringen at revidere forholdet til det der med deltid lidt. Det er ikke så simpelt som så. Mange af de her sygeplejersker er faktisk villige til at lægge en stor indsats.

Jeg er enig i, at vi skal kigge på rigtig mange forskellige værktøjer i kassen for at lykkes med at få mere arbejdskraft. Hvad med de 28.000, der arbejder i den private sektor, som er uddannet som enten sygeplejersker, sosu-assistenter eller pædagoger og har fundet et andet erhverv, fordi de ikke synes, det er attraktivt, fordi de ikke har kollegaer nok, og lønnen ikke er høj nok?

Kl. 13:14

Anden næstformand (Jeppe Søe):

Spørgeren.

Kl. 13:14

Hans Andersen (V):

Så kom ordføreren sådan meget behændigt uden om ordet skattelettelser. Det er åbenbart ikke et værktøj, man ønsker at tage med i værktøjskassen, når vi skal sikre, at vi ikke længere har personalemangel på vores hospitaler og plejehjem. Men hvorfor er det sådan? Altså, hvorfor mener SF, at et lønløft er bedre end skattelettelser? Vi taler om de samme personalegrupper her: sygeplejersken og social- og sundhedsassistenten. For det handler vel om, at vi gør det mere attraktivt at gå på arbejde.

Kl. 13:15

Anden næstformand (Jeppe Søe):

Ordføreren.

Kl. 13:15

Pia Olsen Dyhr (SF):

For det første vil jeg gerne anholde præmissen om, at hvis man laver skattelettelser, arbejder folk bare mere. Når man spørger danskerne bredt, siger de, at hvis de får en skattelettelse, vil de vælge at arbejde mindre, for så har de råd til det samme. Det er min ene pointe.

Den anden pointe er, at jeg da ikke vil afvise at lave skattelettelser i bunden. Det har SF sådan set aldrig haft et problem med. Men så vil vi gerne lave en skatteomlægning, så det er nogle af de rigeste i det her samfund, der får lov til at betale til den skatteomlægning. Så hvis Venstre er med på at indføre en skat for elmellemhandleren, der har tjent 45 mia. kr., er vi klar i SF.

Kl. 13:16

Anden næstformand (Jeppe Søe):

Så er det fru Monika Rubin fra Moderaterne.

Kl. 13:16

Monika Rubin (M):

Tak for en fin tale. I 2030 forventer vi at mangle 90.000 fuldtidsbeskæftigede i Danmark. Vores sundhedsvæsen kommer til at mangle ca. 40.000 medarbejdere. Hele den grønne omstilling kan ikke hænge sammen, hvis ikke vi skaffer mere arbejdskraft. Jeg vil egentlig gerne høre SF om, hvordan vi skal skaffe mere arbejdskraft i Danmark generelt, for de forslag jeg umiddelbart hører om her, når ordføreren taler med Venstre, er egentlige tiltag, hvor vi kannibaliserer hinanden i de forskellige sektorer; men vi får jo ikke flere mennesker i Danmark i den arbejdsdygtige alder af den grund. Så jeg er nysgerrig på at høre om SF's forslag.

Kl. 13:16

Anden næstformand (Jeppe Søe):

Ordføreren.

Kl. 13:16

Pia Olsen Dyhr (SF):

Altså, for det første tror jeg, at vi er nødt til at kigge på, at der er nogle jobs i dag, som man godt kan uddanne sig videre fra. Jeg mener, at der er nogle af dem, der er ufaglærte i dag, som ser ind i, at de ikke har et job i fremtiden, og som allerede nu skal uddannes videre. Derfor er jeg meget positiv over for regeringens forslag, som jo er et forslag tilbage fra den tidligere regering, hvor SF sad som støtteparti sammen med Enhedslisten og Radikale, med at lave 110 pct.s dagpenge. Det synes jeg er en rigtig god idé; det er med til at gøre, at nogle ufaglærte bliver faglærte. Det er den ene del af det.

Den anden del af det er, at jeg ikke bare tror på det der med, at vi skal finde ny arbejdskraft, men jeg er sådan set heller ikke afvisende. Det tror jeg er det, der ligger i spørgerens spørgsmål uden at være sagt direkte, altså at kigge på international arbejdskraft. Vi har arbejdsløse i hele Europa. Danmark er et af de lande, der er dårligst til at tage imod andre EU-borgere til at løse nogle af de opgaver, der er; det er vores nabolande bedre til. Hvorfor skulle vi ikke kigge den vej? Det er jeg ikke afvisende over for.

Og sidst, men ikke mindst: Lad os da kigge på det, der virker. Vi ved da, at hvis vi passer på arbejdsmiljøet derude, er der også en chance for, at folk kan være længere tid på arbejdsmarkedet f.eks.

Kl. 13:17

Anden næstformand (Jeppe Søe):

Spørgeren.

Kl. 13:17

Monika Rubin (M):

Mange tak. Ja, det er netop det, der ligger i mit spørgsmål. Det, der er problemet, er, at vi i EU kommer til at mangle 8 mio. mennesker i den arbejdsdygtige alder. Som jeg har fået fortalt, er der allerede nu i Portugal fødende, der føder uden en jordemoder, fordi der ikke er jordemødre nok. Det vil sige, at om kun 7 år kan vi altså ikke bare rekruttere fra EU. Derfor vil jeg gerne høre SF, om man kunne være interesseret i at kigge på, hvordan vi i Danmark også kan rekruttere uden for EU. Moderaterne har jo det her forslag om at lave et uddannelses-og udviklingssamarbejde med lande uden for EU, bl.a. i forhold til sundhedsuddannelser, men også eventuelt andre uddannelser.

Kl. 13:18

Anden næstformand (Jeppe Søe):

Ordføreren.

Kl. 13:18

Pia Olsen Dyhr (SF):

Nu ved jeg jo, at spørgeren er læge. Jeg ved, hvor svært det er at være patient, hvis man ikke kan forstå sin læge. Derfor tror jeg, at en forudsætning for hele den her diskussion er, at vi taler om folk, der har de rigtige kompetencer og faktisk kan hjælpe med de problemer, vi har. Når man snakker arbejdskraft, snakker man bare arbejdskraft sådan generelt, men det, der er udfordringen i fremtidens Danmark, er jo den rigtige arbejdskraft, og at vi kommer til at mangle folk, der kan arbejde i vores velfærdssektor. Og der kan vi ikke bare ved at lave et center i Afrika, eller hvor Moderaterne nu forestiller sig det, løse det problem.

Kl. 13:19

Anden næstformand (Jeppe Søe):

Så er det fru Inger Støjberg, Danmarksdemokraterne.

Kl. 13:19

Inger Støjberg (DD):

Tak. Nu er fru Pia Olsen Dyhr jo sikkert godt klar over, at landdistrikterne er noget af det, der fylder meget for Danmarksdemokraterne, men jeg har faktisk også bidt mærke i, at det også er noget af det, der fylder meget for SF. Jeg vil derfor gerne spørge til, hvordan fru Pia Olsen Dyhr har set på de tiltag, de nedskæringer, der jo ligger i finanslovsudspillet, både når det handler om byfornyelsespuljen, og når det handler om bredbåndspuljen, men jo også når man ser på busruterne, som bliver skåret væk, i landdistrikterne.

Er det noget, som SF kommer til at spille ind i forhold til de finanslovsforhandlinger, som jo går i gang lige om lidt?

Kl. 13:19

Anden næstformand (Jeppe Søe):

Ordføreren.

Kl. 13:19

Pia Olsen Dyhr (SF):

Jeg tror, det er rigtig vigtigt, at vi har et Danmark i balance, og jeg er helt enig med fru Inger Støjberg i, at det er noget, vi skal løfte på begge sider af Folketingssalen, for ellers knækker Danmark over. Hvis man bor i landdistrikterne og oplever, at man ikke kan tage en bus i skole, men at man er nødt til at have en bil, så flytter flere og flere folk jo væk fra landdistrikterne og mod byerne. Jeg vil gerne have et land, hvor vi stadig væk har skoler i de fleste af vores byer, og at man har muligheden for at komme til lægen, og det er jo nogle af de udfordringer, vi allerede står med lige nu og her. Så derfor synes jeg, det er nogle oplagte ting at kigge på i forbindelse med finansloven. Det handler jo generelt om de her besparelser, og så er det ofte de mere tyndtbefolkede områder, der risikerer besparelsen, end det er byerne.

I forhold til den kollektive trafik er det jo et hjertebarn, og dengang jeg selv var transportminister, sørgede vi faktisk for, at der var en pulje decideret til busser, så man kunne fastholde busser i hele Danmark. For det er jo ikke noget problem, hvis man har en busrute 5 A, som kører hele tiden fyldt med passagerer, men det er jo et problem, hvis man har en busrute på landet, som alle – ældre og unge – er afhængige af, og som nu forsvinder.

Kl. 13:21

Anden næstformand (Jeppe Søe):

Spørgeren.

Kl. 13:21

Inger Støjberg (DD):

Ja, som man kan høre, er det også noget, der ligger SF på sinde, altså både det, at landdistrikterne skal opprioriteres, men også, at Danmark ikke knækker over. Der må jeg jo nok sige, at det er en af de meget store bekymringer for os i Danmarksdemokraterne, at Danmark simpelt hen er ved at knække over, altså at der er for langt imellem, hvordan verden ser ud i storbyerne, og hvordan den ser ud ude i landdistrikterne. Men det er egentlig bare en kvittering for, at SF vil være med til at løfte den her dagsorden i finanslovsforhandlingerne, som er nært forestående.

Kl. 13:21

Anden næstformand (Jeppe Søe):

Tak for det. Så er der et svar.

Kl. 13:21

Pia Olsen Dyhr (SF):

Vi lancerede jo sammen med Socialdemokraterne før valget i 2019, at man også skulle sørge for at have velfærden tæt på, og jeg har selvfølgelig tænkt mig at blive ved med at kæmpe for, at man har en skole, læge og politi i landdistrikterne. Det håber jeg også at Socialdemokraterne vil huske på.

Den anden del er jo, at hvis man kigger i regeringsgrundlaget, står der meget tydeligt, at der også skal investeres i vores busser. Vi mangler stadig væk at se det udmøntet, og det synes jeg da at vi sammen med Danmarksdemokraterne skal holde regeringen op på.

Kl. 13:22

Anden næstformand (Jeppe Søe):

Så skal vi til fru Sólbjørg Jakobsen fra Liberal Alliance.

Kl. 13:22

Sólbjørg Jakobsen (LA):

Tak, og tak for talen. Vi er i Liberal Alliance godt og grundigt trætte af at se danskernes hårdttjente penge gå op i administration, flyselskaber, frås og udgifter, der ikke har noget med egentlig kernevelfærd at gøre. Jeg vil faktisk vove at påstå, at Liberal Alliances og SF's vælgere har det tilfælles, at de med glæde betaler den del af skatten, der går til reel kernevelfærd, men er SF ikke enig i, at vi skal gøre op med ekstremt meget af det her bureaukrati, vi kan se, og den frås og udvikling, vi kan se?

Bare siden 2019 har vi fået 13.000 flere administrativt ansatte i det offentlige. Det er altså en ekstrem udvikling, der sker, og ud over at vi selvfølgelig skal prioritere kernevelfærden, er det så ikke også på tide, at vi får prioriteret de offentlige midler lidt anderledes?

Kl. 13:23

Anden næstformand (Jeppe Søe):

Ordføreren.

Kl. 13:23

Pia Olsen Dyhr (SF):

En af de ting, SF fik ind i finansloven, da der sad en socialdemokratisk etpartiregering, var jo besparelser på administrationen, altså at man skulle spare 0,5 mia. kr. på konsulenter i staten og i kommuner og regioner. Det er stadig væk svært, kan jeg se, at komme helt i mål med en af de ting, vi mente man kunne kigge lidt på. Det var bl.a. Kammeradvokaten, som man bruger i ret stor stil fra statens side. Nu må vi se. Jeg synes stadig væk, det er en vigtig ambition.

Jeg vil også bare lige anholde en lille ting, for nogle af dem, der laver administration, har vi stadig brug for. Vi har stadig brug for lægesekretærer på hospitalet. De er ellers blevet fyret i stor stil, men de giver god mening, fordi lægen, sygeplejersken og andre jo ikke skal stå at lave det arbejde. Der er hk'eren den bedste kompetence. For den sags skyld falder socialrådgiveren i kommunen jo også ind under administration, og dem har vi jo også fortsat brug for. Men der er da bestemt ting, jeg gerne vil kigge på, og jeg synes, der er mange ting, som vi kan rydde op på sammen. Desværre er vi jo mange, der har sagt det rigtig mange gange. Regeringen gør det også, og jeg tror faktisk, at vi her har en fælles ambition på tværs af alle i Folketinget om gerne at ville gøre noget ved det. Det kræver bare, at vi gør det.

Kl. 13:24

Anden næstformand (Jeppe Søe):

Spørgeren.

Kl. 13:24

Sólbjørg Jakobsen (LA):

Tak. Det er dejligt at høre, at vi nok kan finde noget at enes om på den front. Det tror jeg også danskerne vil sætte stor pris på. Jeg er helt enig i, at der er nogle af de administrativt ansatte, vi bestemt ikke kan undvære. Nu er jeg selv en af dem, som jeg tænker vi burde kunne i hvert fald have lidt færre af. Altså, jeg har haft den glæde at kunne bidrage til, at socialrådgiverne var mere trygge i deres opgaveløsning osv. Jeg leverede ikke selv den helt store kernevelfærd, men det var nødvendigt med det bureaukrati, som påkræves.

Jeg vil også lige italesætte det frås, der er i kommunerne. Hvad med kulturprojekter til millioner og små krokodillezooer osv.? Altså, er vi der, hvor vi også kan gøre op med det?

Kl. 13:25

Anden næstformand (Jeppe Søe):

Ordføreren.

Kl. 13:25

Pia Olsen Dyhr (SF):

Altså, jeg tror, vi skal passe meget på med at blande os for meget i de kommunale budgetter. Jeg kan egentlig godt lide, at nogle af vores kommuner også har kultur; det må jeg indrømme. Jeg synes, det er en vigtig del af et menneskes liv, at der f.eks. er kultur i vores landskab, og at der er kommuner, der tænker i investeringer i kultur. Man kan sikkert godt finde nogle måder at spare på. Jeg tror faktisk, at kommunerne er meget opmærksomme på det, især fordi de skal spare i de her dage. Men jeg er da enig, og jeg kigger det gerne igennem i forhold til at gøre det smartere og klogere.

Kl. 13:25

Anden næstformand (Jeppe Søe):

Så er det fru Mona Juul fra Det Konservative Folkeparti.

Kl. 13:25

Mona Juul (KF):

Tak for det. Tak for en god tale, og også tak for det altid gode samarbejde med SF. Det er jo sådan, at selv om vi ikke altid er afhængige af hinanden, hænger vi sammen. Det gør vi i det her samfund, og det gør vi også, i forhold til at virksomhederne har det godt og vi så også har et arbejde og så også kan betale vores udgifter.

En af de ting, som jeg meget optaget af, og som jeg har forsøgt at få regeringen til at agere på, er den manglende retssikkerhed for danske virksomheder lige nu. I fald der kommer en pandemi, eller hvad det nu måtte være, står vi faktisk i en situation, der er dårligere for danske virksomheder, end vi gjorde før corona. Det er ret vildt, og det er jo sådan, at SF og alle andre partier her i Folketinget før valget rent faktisk var enige om, at det skulle vi selvfølgelig får rettet op på. Vi har ovenikøbet en politisk aftale om det, men ikke desto mindre har regeringen så valgt at lægge det i skuffen og i deres egen visdom sige, at det er der ikke behov for. Hvor står SF i forhold til den agenda?

Kl. 13:26

Anden næstformand (Jeppe Søe):

Ordføreren.

Kl. 13:26

Pia Olsen Dyhr (SF):

Jeg synes da, det er oplagt at snakke om retssikkerhed. Jeg må indrømme, at jeg ikke er nede i detaljerne i det her. Jeg ved jo, at pandemien betød, at vi måtte sætte ting ud af kraft, fordi ting skulle gå hurtigt. Men det er vi da åbne for at kigge på, og det tror jeg sagtens vi kan lave noget sammen med De Konservative om.

Kl. 13:26

Anden næstformand (Jeppe Søe):

Spørgeren.

Kl. 13:26

Mona Juul (KF):

Det tror jeg simpelt hen også godt vi kan. Det ville jo være helt vildt i en retsstat, at vi ikke havde en retssikkerhed for danske virksomheder. Vi står på kanten af at have ventet i 3 år på nogle iværksætterforhandlinger, og der skal vi jo lige have basale ting på plads allerallerførst. Det må simpelt hen være det vigtigste.

Vi kunne høre, at der i statsministerens åbningstale blev talt om Sara og Monopolet og flagermus osv. Men helt ærligt, kender vi ikke udfordringerne? Kender vi ikke nogle af virkemidlerne, og kunne vi ikke bare se at komme i gang med nogle af de ting, som er benspænd for, at vi får foldet den vedvarende energi hurtigere ud?

Kl. 13:27

Anden næstformand (Jeppe Søe):

Ordføreren.

Kl. 13:27

Pia Olsen Dyhr (SF):

Jo, jeg tror, vi alle sammen godt ved, hvad det er, der er udfordringerne, hvis vi skal sætte flere vindmøller op til lands, og hvad der skal sættes op af vindmøller til havs. Jeg vil sige, at noget af det, der er sket, er, at man udsætter ting igen og igen, og det er dybt bekymrende.

Jeg oplevede en lang periode under Anders Fogh Rasmussen, hvor man ikke satte noget som helst vindmølleprojekt op i Danmark. Man satte kun dem op, man var forpligtet af før valget, og det ønsker jeg ikke skal ske igen, så derfor synes jeg sådan set, vi har en interesse på tværs af Folketinget i at holde regeringen op på, at der skal handles.

Kl. 13:27

Anden næstformand (Jeppe Søe):

Hr. Pelle Dragsted, Enhedslisten.

Kl. 13:27

Pelle Dragsted (EL):

Tak for det, og tak for en rigtig fin tale. Jeg synes, det var godt, at ordføreren brugte tid på at gennemgå de sådan virkelige konsekvenser af de nedskæringer, der foregår rundtomkring i landet. Listen kunne have været fortsat og fortsat og fortsat, for det er i kommuner i hele landet, at man skærer virkelig dybt lige nu, ind i benene af vores velfærdssamfund.

Men jeg vil også gerne rose ordføreren i det hele taget for det flotte arbejde, som har været gennemført, og den meget stærke opbakning, som ordførerens parti står med i befolkningen lige nu, som jo også er noget af årsagen eller måske hovedårsagen til, at vi ser en historisk stærk venstrefløj i Danmark. I en Epinionsundersøgelse forleden dag ville der, hvis der var valg i morgen, være omkring 25 pct. af borgerne, der stemte på partier til Venstre for Socialdemokraterne. Det er jo historisk. Det har ikke fået så meget omtale, men jeg kan ikke huske mange gange i danmarkshistorien, hvor der har været så stor en tillid til partierne til venstre, og det er jo i høj grad ordførerens fortjeneste.

Der er jo selvfølgelig en interesse for det her fra venstrefløjspartier rundtomkring. Hvad er det, vi gør? Det var egentlig det, jeg ville spørge ordføreren om. Hvorfor tror ordføreren, at vi ser den her helt særlige udvikling i Danmark sammenlignet med andre europæiske lande?

Kl. 13:29

Anden næstformand (Jeppe Søe):

Ordføreren.

Kl. 13:29

Pia Olsen Dyhr (SF):

Tak for rosen. Jeg bliver altid en lille smule genert, når jeg bliver rost, så jeg ved ikke rigtig, hvad jeg skal svare. Men jeg tror, at noget af det, vi lykkes med på venstrefløjen i Danmark, jo er at italesætte de problemer, folk faktisk oplever de har. Jeg tror, at hvis man akademiserer for meget over det og ikke tager det alvorligt, så er det, at man taler forbi borgerne. Jeg synes faktisk, at vi på venstrefløjen løfter det. Det gælder hele diskussionen om vores fælles velfærd. Det er jo ikke for sjov, når folk siger, at man er nødt til at spare derude, at man fyrer sygeplejersker eller man fyrer sosu-assistenter, eller når vi kigger på Region Midtjylland, at man er nødt til nærmest at lukke Danmarks mest succesfulde mindre hospital – eller det kommer i hvert fald til at blive mindre i Danmark – nemlig Silkeborg Sygehus. Det er jo sådan noget, folk oplever tæt på deres krop, og det synes jeg faktisk venstrefløjen har været god til at adressere.

Så må jeg også sige, at jeg synes, venstrefløjen i Danmark, måske modsat nogle af vores kollegaer rundtomkring i verden, jo igen og igen viser, at vi kan være økonomisk ansvarlige. Det så vi de sidste 3 år under en socialdemokratisk ledet regering.

Kl. 13:30

Anden næstformand (Jeppe Søe):

Spørgeren.

Kl. 13:30

Pelle Dragsted (EL):

Tak for det. For det er jo et interessant fænomen, og det er ikke for at stå og lege ananas i egen juice. Men det, man ser mange steder, hvor socialdemokraterne indgår den her type af große Koalitionen , altså brede koalitioner, sådan lidt teknokratagtige typer regeringer, er jo en bevægelse af vælgerne, der går mod højrefløjen. Og det er ikke det, vi ser i særlig høj grad, indtil videre i hvert fald, i meningsmålinger herhjemme. Så hvad er det, der er særligt, tror du, for det fænomen?

Kl. 13:30

Anden næstformand (Jeppe Søe):

Ordføreren.

Kl. 13:30

Pia Olsen Dyhr (SF):

Jeg tror, at rigtig mange vælgere gerne ville have haft en rød regering. Jeg tror, rigtige mange vælgere kunne se, at det, der lykkedes i 3 år med Socialdemokraterne i regering og os andre som støttepartier, faktisk var meget progressivt og visionært. Der var ambitioner på klimafronten, der var ambitioner for naturen, og vi gennemførte det også. Vi snakkede ikke kun om det. Vi satte bl.a. næsten 1 mia. kr. af til naturen i Danmark. Det er jo ikke sket før eller siden. Det er et fantastisk skridt. Og vi gjorde det også på velfærdsområdet. Så hver gang der var udfordringer derude, gik vi ud og løftede det og fandt finansiering til det, og det er jo både økonomisk ansvarligt, men det er sådan set også velfærdsmæssigt og klimamæssigt ansvarligt. Det tror jeg godt danskerne kunne lide.

Kl. 13:31

Anden næstformand (Jeppe Søe):

Så er det hr. Martin Lidegaard fra Radikale Venstre.

Kl. 13:31

Martin Lidegaard (RV):

Også en varm tak herfra til Pia Olsen Dyhr for et godt samarbejde, ikke mindst på de to områder, hvor vi har noget fælles hjerteblod: hele den grønne omstilling og kampen for de mindste danskere og deres forhold i daginstitutionerne.

Så har vi haft et område, hvor vi ikke har været helt enige om, hvad løsningen var, nemlig uddannelsesområdet. Vi var jo begge to imod, kan man sige, regeringens intentioner fra starten, og SF valgte så at gå med i en aftale med regeringen og andre partier, som skal dimensionere uddannelserne på universiteterne ned med 8 pct., og som så lægger op til, at 28 pct. af uddannelserne skal forkortes. Det er vi kede af, det ved fru Pia Olsen Dyhr godt. Mit spørgsmål i dag er sådan set: Når nu det her rammer universiteterne og det begynder at blive konkret og man skal til at skære ned på konkrete fag osv., så sidder universiteterne og kigger på det, og som jeg hører i min øresnegl, er det selvfølgelig svært for dem at blive enige, fordi det jo er deres uddannelser, det handler om. Hvor synes SF bedst at de her nedskæringer kan ramme? Er det humaniora, statskundskab eller naturvidenskab, der har plads til det?

Kl. 13:32

Anden næstformand (Jeppe Søe):

Ordføreren.

Kl. 13:32

Pia Olsen Dyhr (SF):

Det interessante er jo, at vi netop har lagt det ud til parterne selv for at lytte til dem. Det tror jeg i sig selv er meget sundt, når man skal diskutere, hvor det er, det giver mening at have en 2-årig kandidatuddannelse, og hvor det giver mening at have en 1-årig kandidatuddannelse. Jeg vil faktisk gerne lytte til universiteterne i den her proces. Det gjorde vi også i forhandlingerne, og det var derfor, vi endte med at være med. For vi lykkedes sammen med De Konservative og Liberal Alliance med at hive regeringen i den rigtige retning, så der i virkeligheden skal være færre 1-årige kandidatuddannelser, end regeringen lagde op til. Det var den ene del.

Den anden del er, at jeg ikke er imod at dimensionere på universiteterne. Jeg bliver altså nødt til at være helt ærlig: Jeg synes, der skal være færre på vores universiteter i fremtiden. Jeg synes, der skal være flere på vores velfærdsuddannelser, og der skal flere på vores erhvervsuddannelser. Forudsætningen er, at hvis man kun har en vis mængde unge, kræver det både, at det er attraktivt at søge velfærdsuddannelserne, og vi har jo nu sørget for pengene til et løft af pædagoguddannelsen. Men det er da også at sige, at der er færre, der skal læse på universitetet. For ellers kommer vi til at mangle håndværkeren, vi kommer til at mangle pædagogen, vi kommer til at mangle læreren og sygeplejersken.

Kl. 13:33

Anden næstformand (Jeppe Søe):

Spørgeren.

Kl. 13:33

Martin Lidegaard (RV):

Vi har åbenbart lyttet til nogle forskellige, for velfærdsuddannelserne sagde jo selv: Vi er bange for den her omlægning, fordi konkurrencen mellem de nye universitetsuddannelser og velfærdsuddannelserne bliver hårdere, og derfor kan resultatet meget vel at blive, at der er færre, der søger ind på velfærdsuddannelserne.

Vi har jo haft sådan en tradition for i det her land at tage udgangspunkt i, hvad den enkelte unge drømmer om, og det tror jeg er et godt udgangspunkt i stedet for at betragte de unge som små tandhjul i et stort maskineri, så vi altså kigger på: Hvad vil den unge gerne selv? Så er jeg enig i, at vi skal styrke velfærdsuddannelserne og erhvervsskolerne. Det er også hjerteblod for os, og det vil vi gerne finde penge til, men hvorfor skal vi nedlægge 5.000 studieårsværk for at gøre erhvervsuddannelserne bedre?

Kl. 13:34

Anden næstformand (Jeppe Søe):

Ordføreren.

Kl. 13:34

Pia Olsen Dyhr (SF):

Jeg tror i virkeligheden, jeg vil tage udgangspunkt i, hvad det er, vi skal i fremtiden. Jeg synes også, de unge skal have et frit valg, men er det 30 forskellige journalist- og kommunikationsuddannelser på de forskellige universiteter, vi har? Jeg ved det ikke. Jeg tænker, at det kan vi måske godt gøre på en klogere og smartere måde. Måske kunne det også gøres mere attraktivt at søge ind på sygeplejeskolen, og måske kan vi gøre det mere attraktivt at blive pædagog.

En af delene er jo at sørge for en ordentlig løn. Det er en del af det. En anden del af det er også at sørge for en god uddannelse. Det har SF nu, sammen med Liberal Alliance og Konservative, været med til at sikre at vi sætter i gang; selvfølgelig sammen med regeringen, for vi har jo ikke gjort det alene, altså vi investerer nu i vores pædagoguddannelser. Det synes jeg jo er vigtigt. For vi kan se, at det bare er gået nedad i forhold til pædagoguddannelsen. Det er jo ikke, fordi jeg siger, at alt i den der aftale er perfekt, for sådan er kompromisets kunst, men jeg synes, at kompromiset klart falder ud til fordel for det, vi synes er vigtigt, nemlig at flere unge i fremtiden skal ind på vores velfærdsuddannelser.

Kl. 13:35

Anden næstformand (Jeppe Søe):

Så er det hr. Nick Zimmermann fra Dansk Folkeparti.

Kl. 13:35

Nick Zimmermann (DF):

Tak for det. Tilbage i oktober 2020 indgik SF og DF jo sammen med Socialdemokraterne en aftale om at forbedre seniorpensionen, og nu løber Socialdemokraterne jo så fra det løfte. Det er selvfølgelig rigtig ærgerligt, når man ved, at det er de mest nedslidte danskere, der har brug for seniorpensionen. Jeg kunne godt tænke mig at prøve at spørge SF, om de er parat til sammen med Dansk Folkeparti at gøre det til et fælles krav i de kommende finanslovsforhandlinger, at seniorpension skal styrkes og forbedres.

Kl. 13:35

Anden næstformand (Jeppe Søe):

Ordføreren.

Kl. 13:35

Pia Olsen Dyhr (SF):

Altså, vi har sådan set som en del af vores finanslovsudspil lagt an til, at vi skal forbedre seniorpensionen. Selvfølgelig har vi det, for det har vi jo lovet sammen med Dansk Folkeparti, Socialdemokratiet og Enhedslisten ikke at forglemme, for det var de fire partier, der lavede Arnepensionen sammen.

I forbindelse med Arnepensionen lavede vi jo forskellige elementer, og når man laver et forlig og en aftale med hinanden, kan man jo efterfølgende sige, at et forlig ikke holder længere, fordi der ikke er flertal mere. Sådan er det jo ofte i politik. Men der er jo faktisk elementer af det, der bliver til noget. Besparelserne på jobcentrene kommer jo, men vi får ikke lavet løftet af seniorpension, og det stiller jeg mig ret undrende over for. Og det tænker jeg da er noget af det vi sammen med Enhedslisten og Dansk Folkeparti skal bruge nogle flere kræfter på.

Kl. 13:36

Anden næstformand (Jeppe Søe):

Spørgeren.

Kl. 13:36

Nick Zimmermann (DF):

Det lyder jo rigtig godt, for man kan jo undre sig meget over, at Socialdemokraterne, som jo i hvert fald tidligere har slået sig op på at være de udfordrede gruppers talerør, nu lige pludselig ikke vil være med til at forbedre vilkårene for de allermest nedslidte danskere.

Hvad tænker SF egentlig der er sket med Socialdemokraterne? Er man gået fra, at man måske før i tiden slog sig op på at tale for dem, der var udfordret i det danske samfund, til nu bare mere at være en del af en teknokratisk regering, eller hvad?

Kl. 13:37

Pia Olsen Dyhr (SF):

Jeg skal ikke udtale mig på Socialdemokratiets vegne. Jeg ved, at statsministeren senere kommer til at samle op på debatten, og det er oplagt at spørge statsministeren om det, for det er ikke mig, der skal give Socialdemokratiet karakterer i den ene eller den anden retning.

Jeg er ikke socialdemokrat, jeg er SF'er. Jeg ved godt, at nogle af jer driller mig med det en gang imellem, men jeg er SF'er, og jeg synes, det er meget tydeligt i de her dage, at jeg er SF'er, for jeg mener selvfølgelig, at vi skal forbedre seniorpensionen, for det har vi lovet hinanden. Men jeg er også optaget af en anden del af det. Ud over seniorpension er jeg sådan set også optaget af Arnepensionen, som vi lavede sammen. Det er jeg jo glad for at der er flere partier i Folketinget der har forstået vigtigheden af. Det er så sjovt nok de samme partier, der var med til at lave seniorpensionen, som nu løber fra den, så i virkeligheden synes jeg måske, at ordføreren skulle være lidt mere kritisk over for Venstre, der løber fra den.

Kl. 13:37

Anden næstformand (Jeppe Søe):

Så er det fru Helene Liliendahl Brydensholt fra Alternativet.

Kl. 13:37

Helene Liliendahl Brydensholt (ALT):

Tak, og tak til ordføreren for en god tale, og også tak for det gode samarbejde mellem SF og Alternativet. For et par år tilbage var vi en række partier, der indgik en aftale om minimumsnormeringer, og den aftale skal så være fuldt implementeret her fra næste år, og ministeren har også været ude at sige, at nu er vi i mål med minimumsnormeringer. Det er vi så en del forældre og organisationer og os i Alternativet, der ikke er helt enig i. Vi mener faktisk, at vi ikke er i mål med minimumsnormeringer og med normeringerne generelt i de danske dagtilbud. Så jeg kunne godt tænke mig at høre SF, om I mener, at vi er i mål med minimumsnormeringerne, og om I mener, at man er landet på det rigtige sted, i forhold til at man nu opgør minimumsnormeringerne som et gennemsnit for Danmarks Statistik på kommunalniveau i stedet for nede i de enkelte institutioner at opgøre normeringerne dér.

Kl. 13:38

Anden næstformand (Jeppe Søe):

Ordføreren.

Kl. 13:38

Pia Olsen Dyhr (SF):

Jeg tillader mig at svare i to dele, og det håber jeg er i orden. Det er ikke, fordi jeg ikke vil svare på det, men jeg vil lige have en klamamse med først. Den ene del er, at jeg faktisk er rigtig glad for, at den her regering ikke har fjernet de penge, der er sat af til minimumsnormeringer. Jeg er rigtig glad for, at de 1,8 mia. kr. ekstra, der blev sat af til minimumsnormeringer, stadig kan findes på finansloven og kommer ud til vores børn. Det er vigtigt for mig, men det er langt vigtigere for de forældre og de børn og de pædagoger, der er ude i dagligdagen. Det er den ene del. Så det er godt.

Den anden del er så, hvordan man opgør det. Og en del af aftalen var jo også, at man skulle lave en ny opgørelsesmetode, og der mangler vi stadig væk, at ministeren kommer med den aftaletekst som opfølgning på det, vi har lavet sammen, nemlig at man skal opgøre minimumsnormeringer på en anden måde, fordi vi godt ved, at der er uoverensstemmelser mellem det, som BUPL, altså pædagogernes fagforening, laver, og det, Danmarks Statistik siger, og det, kommunerne siger. Det kunne jo være rart, hvis de sagde det samme. Det ville være første skridt, og det synes jeg i hvert fald ministeren skal levere.

Kl. 13:39

Anden næstformand (Jeppe Søe):

Spørgeren.

Kl. 13:39

Helene Liliendahl Brydensholt (ALT):

Tak for det svar, det er jeg rigtig glad for, og jeg håber, at vi sammen kan lægge lidt pres på, så man laver de her opgørelser på institutionsniveau. Mit andet spørgsmål går mere på det fleksible arbejdsmarked. I Alternativet går vi jo ind for, at vi skal arbejde os hen imod en 30 timers arbejdsnorm, og jeg kunne godt være nysgerrig på, hvor SF står i forhold til det, og ordføreren må også godt sætte nogle ord på, hvordan SF ser et mere familievenligt og fleksibelt arbejdsmarked i fremtiden i Danmark.

Kl. 13:40

Anden næstformand (Jeppe Søe):

Ordføreren.

Kl. 13:40

Pia Olsen Dyhr (SF):

Jeg synes, det er lidt svært som lovgiver at stå på den her talerstol og sige, hvordan arbejdstiden skal være ude på vores arbejdspladser, når jeg faktisk grundlæggende tror på arbejdsmarkedets parters ret til at forhandle. Og det er jo dem, der faktisk har været med til at sætte arbejdstiden ned nogle steder, og det er også dem, der har taget nogle af kampene. Jeg lytter gerne, og jeg hører også flere og flere virksomheder gå i den retning. Jeg synes, det er tankevækkende, at der er nogle, der arbejder 4 dage om ugen og alligevel når det samme. Det er jo noget af det, vi har været dygtige til i Danmark. Jeg ved godt, at vi alle sammen snakker om, at vi skal arbejde mere, mere og mere, men i virkeligheden er noget af det, vi har været allerbedst til, produktiviteten og produktivitetsstigninger.

Kl. 13:40

Anden næstformand (Jeppe Søe):

Hr. Kim Edberg Andersen, Nye Borgerlige.

Kl. 13:40

Kim Edberg Andersen (NB):

Tak for det. I forhold til at man står her og er åben, ligger det jo for Nye Borgerlige ligefor at gå ind og finde et eller andet, vi kan sætte fingeren på og sige, at der er vi vildt utilfredse med SF. Men jeg vil starte et andet sted; jeg vil faktisk takke fru Pia Olsen Dyhr og hendes folketingsgruppe for at være en meget stor hjælp og være medspillere i forhold til politikken herinde. Det skal I have en stor tak for.

Men jeg bliver alligevel nødt til lige at spørge ind til det her med arbejdsmarkedets parter. Jeg kan forstå, at statsministeren har været ude at sige, at vi skal arbejde noget mere, lidt underforstået, at man ikke bød ind over for velfærdsstaten, hvis ikke man arbejdede noget mere. Men er ordføreren ikke enig med Nye Borgerlige i, at arbejdstid og løn for den sags skyld ligger hos arbejdsmarkedets parter, og at vi skal lade være med at moralisere over for folk, der har truffet nogle personlige valg, måske på et tidspunkt i livet, hvor man har mere behov for at gå hjemme end at arbejde ekstra?

Kl. 13:41

Anden næstformand (Jeppe Søe):

Ordføreren.

Kl. 13:41

Pia Olsen Dyhr (SF):

Jeg tror, det er vigtigt at huske på, at danskerne er nogle af dem, der arbejder allermest i verden; altså, vores erhvervsfrekvens er allerhøjest. Der er intet, der tyder på, at vi er dovne eller ikke vil arbejde. Danskerne leverer rigtig meget arbejdskraft hver eneste dag. Det er den ene del af det. Så det skal man altså huske på, når man har den her diskussion.

Den anden del af det er jo, når man kigger på, at der er nogle, der er på nedsat tid, så er det f.eks. hjertesygeplejersken, som jeg selv nævnte tidligere, og et andet eksempel er folk, der f.eks. er i fleksjob. Mennesker med handicap, der kommer ind på vores arbejdsmarked, er jo noget positivt. Men de kan jo ikke arbejde 37 timer om ugen fra starten af; de arbejder måske 15 timer om ugen. De tæller med i statistikken og trækker det jo ned, men det er jo en positiv ting, at vores arbejdsmarked kan rumme det. Så jeg tror, man skal passe meget på med bare at sige one size fits all – det ved jeg ikke om jeg må sige; det må jeg nok ikke. Det får jeg nok en irettesættelse for, så jeg siger undskyld med det samme.

Kl. 13:42

Anden næstformand (Jeppe Søe):

Så er det overstået!

Spørgeren.

Kl. 13:42

Kim Edberg Andersen (NB):

Senere i år skal vi snakke handicapområdet, og kan vi i Nye Borgerlige håbe, at SF vil se positivt på, at nogle dele af handicapområdet måske bliver flyttet op under staten? Jeg tænker især på de små handicapområder, der er meget, meget svære for de enkelte meget små kommuneenheder i forhold til at finde den rigtige løsning. Altså, de har ikke ekspertviden, og de har mange andre ting, og man begynder så at tænke i penge. Der er ingen tvivl om, at vi i Nye Borgerlige gerne så, at hele handicapområdet røg op under Folketinget og den store pengesæk, men kunne man håbe på, at SF måske ville se på, at vi kunne tage de små handicapområder og ligesom tage dem under statens vinger?

Kl. 13:43

Anden næstformand (Jeppe Søe):

Ordføreren.

Kl. 13:43

Pia Olsen Dyhr (SF):

Jeg vil sige, at SF jo var imod strukturreformen, dengang man lavede den, altså at man nedlagde amterne, ændrede det til regioner og lagde handicapområdet ud i kommunerne, fordi nogle af handicapområderne er for små til, at den enkelte kommune kan løse det selv. Vi kan jo også se, at kommunerne går ind i et samarbejde om det nu.

Jeg kunne godt tænke mig, at man i det mindste lagde det specialiserede område tilbage i regionerne for netop at få en bedre sammenhængende indsats – for borgernes skyld. Altså, det er jo ligegyldigt, hvilket niveau det ligger på, hvis vi bare sørger for, at borgerne får det, de har krav på. Og der er der jo også nogle ting, vi kan kigge på i forhold til visitation og andet.

Kl. 13:43

Anden næstformand (Jeppe Søe):

Så er det fru Aaja Chemnitz fra IA.

Kl. 13:43

Aaja Chemnitz (IA):

Tak for talen, og tak for det rigtig gode samarbejde. Jeg synes, det er rigtig dejligt, at IA og SF samarbejder så tæt sammen, og jeg synes, vi er nået lidt tættere på hinanden. Så det er rigtig dejligt. Vi kæmper både for klimaet, og vi kæmper for velfærd, så tusind tak for det.

SF italesætter jo også de her besparelser, som der er ude i kommunerne, og det mærker vi sådan set også i forhold til grønlændere, der bor i Danmark. Jeg var til møde i går med de grønlandske huse, som også fortæller, at det sådan set går ud over grønlændere, der bor i Danmark. Kommunerne skærer ind til benet, kan man sige, og samtidig er der også en bekymring i forhold til nogle inklusionsmidler. Derfor tror jeg også, at SSA-forhandlingerne nok kommer til at få lidt større pres på, kunne man forestille sig, her i løbet af efteråret. Så det bliver en socialpolitik, der også bliver sådan mere projektorienteret med de udfordringer, som der er i det. Så samlet set i forhold til den socialpolitik, der bliver født, hvilke udfordringer ser SF så der er, i forhold til at man ligesom skærer ind til benet på socialområdet?

Kl. 13:44

Anden næstformand (Jeppe Søe):

Ordføreren.

Kl. 13:44

Pia Olsen Dyhr (SF):

Tak for spørgsmålet, og tak til ordføreren. Jeg synes også, at IA og SF har et fantastisk samarbejde på miljø- og klimaområdet, og vi har det om sikkerhedspolitik og på forsvarsområdet, hvor jeg har været rigtig glad for, at IA har bidraget så aktivt i forhold til forsvarsforliget. Det synes jeg er positivt.

Om socialpolitikken vil jeg sige, at der jo ingen tvivl er om, at de grønlandske huse kommer til at mærke besparelserne. Der ved vi godt. Vi er også optaget af at samarbejde med IA om at finde en løsning på det. Det er noget af det, som vores socialordfører i hvert fald er opmærksom på. For der er ingen tvivl om, at det er meget udsatte borgere. Ud over at de er udsat socialt, er de jo også langt væk hjemmefra nogle gange, og derfor har de brug for at føle sig hjemme i Danmark. Det kræver en ekstra indsats. Det er jeg opmærksom på.

Kl. 13:45

Anden næstformand (Jeppe Søe):

Spørgeren.

Kl. 13:45

Aaja Chemnitz (IA):

Mange tak. Nu har vi også for nylig været i FN sammen. Noget af det det, som er meget tydeligt, er også, at FN måske i virkeligheden er lidt af en skygge af sig selv, men også, at vi lever i en verden, som er meget polariseret med mange konflikter rundtomkring i verden. Så jeg kunne bare godt tænke mig at spørge ind til SF's udenrigspolitik og SF's overvejelser i forhold til hele den situation, der er med mange af de her konflikter, og måske også det her, at vi også har konflikter internt i rigsfællesskabet. Det kan jo også godt bekymre. På en eller anden måde er vi også nødt til at kunne finde hinanden for at kunne stå sammen udadtil i udenrigspolitikken.

Kl. 13:46

Anden næstformand (Jeppe Søe):

Ordføreren.

Kl. 13:46

Pia Olsen Dyhr (SF):

Hvis jeg skal nævne en positiv ting ved den her regering – det skal man jo huske nogle gange at nævne – så er det det fokus, der har været på rigsfællesskabet, og at statsministeren netop igen og igen siger, at vi ikke bare taler om Danmark og så derefter Færøerne og Grønland, men at vi taler om de tre lande. Når vi taler om rigsfællesskabet, taler vi om tre ligesindede og ligeværdige lande. Det tror jeg er rigtig vigtigt, for ellers kan man ikke løse de her problemer. Det er jo rigtigt, at det er Danmark, der taler i FN, og det er også Danmark, der er den udenrigspolitiske aktør, men vi kan jo godt samarbejde om det.

Kl. 13:46

Anden næstformand (Jeppe Søe):

Så er det fru Anne Paulin fra Socialdemokratiet.

Kl. 13:46

Anne Paulin (S):

Tak for det, og tak til ordføreren for talen. SF's beskæftigelsesordfører, hr. Karsten Hønge, har i april i Berlingske udtalt, at man ønsker at fastholde pensionsalderen på 68 år. Det ville jo være meget dyrt; det ville faktisk kræve en finanspolitisk stramning på 27 mia. kr. Hvordan vil SF finansiere det?

Kl. 13:47

Anden næstformand (Jeppe Søe):

Ordføreren.

Kl. 13:47

Pia Olsen Dyhr (SF):

For det første er pensionsalderen jo allerede steget ud over de 68 år, så man kan sige, at vi ikke går tilbage. Det har vi sådan set heller ikke forestillet os i SF. Vi var ikke en del af velfærdsforliget, og vi blev sådan set heller ikke inviteret med, dengang Socialdemokraterne valgte at lave et velfærdsforlig med de borgerlige partier.

Vi er lidt optaget af noget af det, Pensionskommissionen er kommet med. Det synes jeg faktisk er ret interessant og en debat, vi bør have med hinanden, som jo lidt er forsvundet. Den kom jo under den socialdemokratisk ledede regering, der diskuterede en anden indfasning af pensionsalderen. For jeg tror ikke, at vi kan blive ved med at arbejde, til vi f.eks. er 90 eller 93 år, eller hvad det nu er, vi forestiller os stigningstakten skal være fremadrettet. Det er selvfølgelig rigtigt, at det vil koste nogle penge, men pointen er jo lidt, at hvis du spørger 3F'eren, kan vedkommende i forvejen ikke arbejde, til han eller hun er 68 eller 70 år. Mange af dem er jo gået fra, allerede når de er blevet 60 år, fordi de er nedslidte. Så det kommer også lidt an på, hvad det er for nogle mennesker, vi taler om, og hvad for en pensionsalder det derfor giver mening at tale om.

Kl. 13:48

Anden næstformand (Jeppe Søe):

Spørgeren.

Kl. 13:48

Anne Paulin (S):

Det er jo derfor, vi har lavet forbedrede ordninger for nedslidte. Men hvis vi så siger, at vi fastholder pensionsalderen på 69 år, vil det stadig væk reducere den strukturelle beskæftigelse med 200.000 fuldtidsansatte. Hvis SF så vil holde fast i de 69 år, og man må forstå, at det ikke er 68, som det var i foråret, hvordan vil SF så finde de hænder, som vi jo mangler allerede nu, men jo endnu mere, når vi kigger ud i de kommende år? Hvordan vil SF finde de her hænder?

Kl. 13:48

Anden næstformand (Jeppe Søe):

Ordføreren.

Kl. 13:48

Pia Olsen Dyhr (SF):

Jeg tænker, at hele præmissen for den her diskussion er lidt bagvendt. For hvis vi kigger på, hvornår folk faktisk går på pension, så vælger dem, der kan arbejde, jo ikke at gå på folkepension. Hvis du er i arbejde, tjener du som regel mere end en folkepension, hvis du kan arbejde. Det er jo det, der er pointen. Hvis du spørger de fleste mennesker, vil de jo hellere blive på deres arbejdsplads, end de vil gå på folkepension, hvis de kan. Vi har bare rigtig mange, der ikke kan. Det er derfor, det er godt, vi sammen har lavet Arnepensionen, så nogle af de mennesker, der er nedslidte, får mulighed for at gå før. Den anden del af det er, at det selvfølgelig er vigtigt, at de mennesker, som er nedslidte, med seniorpensionen, som Venstre engang lavede, får mulighed for at komme endnu før.

Kl. 13:49

Anden næstformand (Jeppe Søe):

Så er det fru Matilde Powers fra Socialdemokratiet.

Kl. 13:49

Matilde Powers (S):

Tusind tak for ordet. Jeg har siddet i byrådet i Furesø Kommune i 5 år, inden jeg kom herind, og de sidste 3 år var jeg nødt til, desværre, at træffe den svære beslutning at lade hjemmeplejen gå i nødberedskab hen over sommeren. Det handlede ikke om, at vi ikke havde penge nok til at ansætte medarbejdere derude. Det handlede heller ikke om, at vi ikke havde penge nok til at hyre vikarer. Det handlede om, at der ikke var nogen medarbejdere, der kunne tage de vagter. Helt konkret betød det, at borgerne simpelt hen ikke fik anden hjælp end den mest livsnødvendige hen over sommerferien. Det var ikke en særlig sjov beslutning at være med til at træffe, skulle jeg hilse og sige.

Jeg har læst i Kristeligt Dagblad, at fru Pia Olsen Dyhr har sagt følgende om udfordringen med at skaffe nok dygtige medarbejdere ude i vores velfærdssamfund:

»Det lette på Christiansborg er at sige, at vi alle sammen skal arbejde mere. Hvis de unge så ikke vil det, hvad er det så, vi skal begynde at diskutere? Jeg vil bruge min sommer på at tænke over det.« 

Er fru Pia Olsen Dyhr nået frem til, hvordan hun mener vi skal skaffe den her nødvendige arbejdskraft, som vi allerede mangler i dag i vores velfærdssamfund?

Kl. 13:50

Anden næstformand (Jeppe Søe):

Ordføreren.

Kl. 13:50

Pia Olsen Dyhr (SF):

Jeg synes faktisk, det er et ret interessant spørgsmål. Nu tænker jeg jo selv på mine egne unge derhjemme, og de forestiller sig ikke, at de skal have et arbejdsliv som vores. Og vi kan jo selvfølgelig godt sige, at det er helt forkert, og at de ikke har forstået det, og at de er nogle dumme mennesker. Men jeg foretrækker faktisk at tænke, at de måske har noget andet, som de vælger at prioritere. De lever mindre materielt. De bruger færre penge, så de har simpelt hen valgt en anden livsstil. Det er faktisk en diskussion, som så udfordrer os politikere, fordi vi jo netop gerne vil have hjemmehjælpere.

Nej, jeg er ikke kommet frem til en særlig konklusion endnu, men jeg synes i hvert fald, at det er tankevækkende. For når jeg sidder her og kigge på AE's egne tal, viser det sig, at 12.094 mennesker, der er uddannet som social- og sundhedshjælpere eller social- og sundhedsassistenter, ikke arbejder i den offentlige sektor mere. De arbejder heller ikke i den private sektor. De arbejder slet ikke med deres fag mere. De arbejder i den private sektor med noget andet. Tænk, hvis vi kunne have fået dem tilbage, så man i Furesø Kommune ikke var nødt til at gå i nødberedskab. Det forudsætter nok en bedre løn. Det kræver nok også, at man har flere kollegaer.

Kl. 13:51

Anden næstformand (Jeppe Søe):

Spørgeren.

Kl. 13:51

Matilde Powers (S):

To tredjedele af vores social- og sundhedsmedarbejdere er i dag på deltid. Jeg mødte en social- og sundhedsassistent sidste weekend, da jeg var på gaden, og hun sagde, at hvis der var et økonomisk incitament til det, hvis der var væsentlig flere penge i det, ville hun gerne gå på fuld tid. Er SF fuldstændig afvisende over for at finde incitamenter til at motivere vores velfærdsmedarbejdere til at gå op i tid?

Kl. 13:52

Anden næstformand (Jeppe Søe):

Ordføreren.

Kl. 13:52

Pia Olsen Dyhr (SF):

Nej, det er jeg overhovedet ikke. Jeg ved ikke, hvorfor det skulle være forkert. Jeg synes, det er en rigtig god idé, hvis vi får flere af dem, der er på deltid, til at gå på fuld tid. Vi har længe kæmpet for, at pædagogerne skulle få mulighed for det, for i dag bliver de tvunget på deltid ude i kommunerne, fordi det er nemmere med vagtplanerne. Det sker også for nogle sygeplejerske, at de får at vide, at de kan få en deltidsstilling, fordi det efterfølgende er nemmere at lægge en vagtplan. Så jeg er da helt med på, at der kan være flere, der skal arbejde på fuld tid. Det synes jeg er en god idé, men jeg synes da ikke, det skal være sådan, at vi ikke giver dem incitamenter. Et incitament kunne jo være en bedre løn. Det kunne også være flere kollegaer.

Kl. 13:52

Anden næstformand (Jeppe Søe):

Den sidste kommentar, vi når i denne omgang, kommer fra fru Anni Matthiesen fra Venstre.

Kl. 13:52

Anni Matthiesen (V):

Tak for det, formand, og tak for talen. Jeg tror, det er første gang, jeg har hørt SF's ordfører tale så meget om skattelettelser i ordførertalen. Dog synes jeg, det blev talt lidt ned i et sort hul. Nu er det sådan, at jeg godt kan huske, at SF faktisk tidligere har været med til både at lave selskabsskattelettelser, men også topskattelettelser. Og jeg vil derfor spørger ordføreren, om SF igen vil være med til at bakke op omkring skattelettelser, så rigtig mange flere danskere kan få lov til at beholde flere af deres egne tjente penge.

Kl. 13:53

Anden næstformand (Jeppe Søe):

Ordføreren.

Kl. 13:53

Pia Olsen Dyhr (SF):

Jeg skal jo ikke fornægte vores egen historie. Det er jo nogle af de kompromiser, man laver, når man sidder i regering. Det er en af grundene til, at vi ikke sidder i den her regering, altså at vi vidste, at det her lå på bedding, og vi syntes, det var en dårlig idé. Det handler om, hvor vi vil investere vores fælles midler. Jeg er ikke interesseret i at give virksomhedsarvingerne flere penge mellem hænderne. Jeg synes hellere, man skulle tale om, at kassedamen skulle have nogle flere penge, eller sosu-assistenten, som fru Matilde Powers talte om, fra Furesø Kommune. Men så synes jeg, pengene skal findes ved en skatteomlægning, som jeg sagde til hr. Hans Andersen tidligere, nemlig at hvis vi kan finde pengene fra mellemhandlerne på el, som fik 45 mia. kr. sidste år i gevinster, så er jeg sådan set villig til at kigge på at bruge dem.

Kl. 13:54

Anden næstformand (Jeppe Søe):

Spørgeren.

Kl. 13:54

Anni Matthiesen (V):

Men nu er det jo faktisk sådan, at cirka 4.000 sygeplejersker i dag betaler topskat. Og som jeg forstår SF's ordfører, er det ok, hvis det er sosu-assistenterne, der eventuelt kan få skattelettelser. Eller har jeg misforstået det? For jeg synes jo faktisk også, det er vigtigt, at sygeplejersker kan få skattelettelser, og det vil jeg godt spørge lidt mere ind til. Altså, kunne SF ikke være med til at arbejde i den retning, så endnu flere danskere, herunder mange sygeplejersker, kunne få lov til at beholde flere at de penge, de rent faktisk har knoklet for at tjene?

Kl. 13:55

Anden næstformand (Jeppe Søe):

Ordføreren.

Kl. 13:55

Pia Olsen Dyhr (SF):

Jeg tror, vi har omkring 65.000 sygeplejersker i Danmark, og det, ordføreren taler om, er de 4.000, som evt. har en administrativ stilling, altså i forhold til, at man gerne vil give topskattelettelser. Og jeg synes jo, at hvis jeg skal kigge på at bruge nogle af de penge, vil jeg gerne være med til at kigge på dem, der er i bunden af vores samfund, og give dem en skattelettelse. Men det er ikke engang det, regeringen lægger op til. For dem, der tjener mindst i vores samfund, er jo folkepensionisten, førtidspensionisten, folk på revalidering og folk på kontanthjælpsydelser. De får ikke nogen skattelettelse med det, regeringen lægger op til. Men det vil så kræve en skatteomlægning, og så er vi sådan set friske nok i SF.

Kl. 13:55

Anden næstformand (Jeppe Søe):

Dermed tak til ordføreren fra Socialistisk Folkeparti. Næste ordfører på talerstolen er fru Inger Støjberg fra Danmarksdemokraterne.

Kl. 13:55

(Ordfører)

Inger Støjberg (DD):

Da jeg stiftede Danmarksdemokraterne, var det bl.a., fordi jeg oplevede, at forbindelseslinjerne imellem land og by, København og resten af landet, eliten og befolkningen, var blevet svækket. Den tid, der er gået siden da, har desværre ikke ændret min opfattelse af den sag. Tværtimod står vi her i dag til det, der jo sandsynligvis bliver den sidste åbningsdebat i Folketinget, før Venstre, Moderaterne og Socialdemokraterne og muligvis også andre partier indfører en CO2-afgift på landbruget, der kommer til at koste tusindvis af arbejdspladser i vores landdistrikter. For Danmarksdemokraterne er kampen mod CO2-afgiften på landbruget en af de allervigtigste sager i den kommende folketingssamling.

For os markerer indførelsen af en CO2-afgift på landbruget endnu et øksehug mod sammenhængskraften i vores land. Og selv om stort set alle partier herinde holder skåltaler om, at Danmark skal hænge bedre sammen, så ser vi igen og igen, at der bliver truffet beslutninger, der trækker Danmark endnu mere skævt.

Regeringen startede med at annullere udflytningen af en række velfærdsuddanelser. I Rebild havde man sågar fundet nogle lokaler, som pædagoguddannelsen skulle være i, da regeringen med et pennestrøg besluttede at slukke drømmen. Man har vedtaget en vejafgift for lastbilerne, der gør det dyrere at drive virksomhed i landdistrikterne, og som rammer geografisk skævt. Lastbilsafgiften kommer til at koste Sønderjylland 800 mio. kr., mens regningen i København kun bliver 90 mio. kr. Man har lavet en postaftale, der gør, at man jo nu gør op med et flere hundrede år gammelt princip om, at man kan få bragt sin post ud i hele landet på ens vilkår. Nu bliver det sådan, at de ældre mennesker, som f.eks. ønsker at leve deres sidste år i et sommerhusområde, må stavre ned med deres rollator til et centralt postanlæg. Og bor man for enden af en grusvej, er det bare ærgerligt.

Regeringens finanslovsforslag er et sminket lig, når det kommer til landdistrikterne. Selv om Venstre på deres sommergruppemøde jo ellers lige havde fået støvet landdistriktsministeren af, som kom med et par opslag på sociale medier med løfter om flere penge til landdistrikterne, så holder det bare ikke ved et nærmere eftersyn. For nok afsætter man penge, men samtidig sparer man også på landsbyfornyelsen. Man sparer på bredbåndspuljen, og man sparer på udkantsgymnasierne og offentlig transport i landdistrikterne. Og snart kommer så regeringens massive angreb på dansk landbrug og vores landdistrikter, når regeringen kommer med sin CO2-afgift.

Jeg skal ikke lægge skjul på, at jeg er særlig skuffet over Venstre i den her sag. At Moderaternes udenrigsminister, Lars Løkke Rasmussen, går mere op i at gnubbe skuldre med kommissionsformand Ursula von der Leyen, end i, hvad der sker i Vejen, overrasker mig måske ikke så meget. Men at et parti med 150 års historie, som er født ud af landbruget, vil gå enegang i Europa og påføre vores gode danske landmænd en afgift, der i massivt omfang vil forringe deres konkurrenceevne og dermed også koste i tusindvis af arbejdspladser i landdistrikterne, synes jeg simpelt hen er så trist.

Det er jo nemt nok at sidde i Løvens Hule og mene, at vi alle sammen skal leve af bælgfrugter, men danskerne stopper altså ikke med at drikke mælk og spise kød og ost, fordi vi pålægger dansk landbrug en afgift. Det eneste, der med sikkerhed kommer til at ske, er, at udenlandske varer kommer til at fylde mere i køledisken, når danske landmænd drejer nøglen om.

Det er heldigvis ikke, fordi der ikke også er nogle fornuftige stemmer i Venstre, for det er der. De prøver også på at råbe ledelsen op. Jeg er f. eks. fuldstændig enig med tidligere formand for Landbrugsrådet og medlem af Venstres forretningsudvalg og hovedbestyrelse, hr. Peter Gæmelke, når han siger, og jeg citerer:

Fødevareerhvervet er ikke kun den simple bondemand. Tre gange så mange er ansat enten med at køre foder, forarbejde produkter eller andet. Danish Crown lukkede i Sæby. Folk sad og græd, og jeg forstår dem godt. Hvis man indfører en CO2-afgift i morgen, kommer der mere af den slags, og det kan jeg ikke leve med.

Det kan Danmarksdemokraterne heller ikke leve med, og derfor kommer vi også til at sige blankt nej til en CO2-afgift på landbruget.

Kl. 14:01

Jeg er også enig med Venstres europaparlamentariker Asger Christensen, når han siger, at det er en tudehamrende tosset idé at indføre en CO2-afgift på landbruget. Danmark er et landbrugsland. Det har vi været historisk set, og det skal vi også være i fremtiden. Der findes kun et eneste land på hele jordkloden, der også planlægger at indføre en CO2-afgift på landbruget – det er en New Zealand – og den er oven i købet mig bekendt blevet sat på pause, fordi den stort set er umulig at indføre. Den var i øvrigt meget, meget mindre i sin idé end det, der er lagt op til her.

Så hvorfor ikke slå koldt vand i blodet? Hvorfor ikke fortsætte ad den vej, som vi allerede er på, hvor landbruget frivilligt år efter år omstiller sin produktion til at blive mere klimavenlig. Ifølge statsministeren vælter vi os i penge, så hvis der er behov for investeringer i forskning og til flere konsulenter til at tage lavbundsjorder ud eller lignende for at gøre landbruget mere klimavenligt, kunne vi jo bruge det tilsyneladende astronomisk høje råderum, som vi har, frem for at jage vores landbrugsproduktion direkte ud af landet.

Dansk landbrug er allerede blandt de mest klimavenlige i hele verden, så vi får altså bare ikke et bedre klima i verden ved at nedlægge dansk landbrug. Vi sikrer bare, at den polske landmand, der udleder markant mere CO2 pr. kg oksekød, får kronede dage. Før valget kaldte Venstres formand den slags klimapolitik, hvor man kun kigger lige til sin egen landegrænse, for klimanationalisme, og jeg må sige, at jeg ikke forstod det som et eksempel, man sådan skulle efterstræbe. Men det gør man så nu, og det er selvfølgelig også derfor, at Asger Christensens ord om, at det er tudehamrende tosset, er så rigtige.

Nu har min tale handlet meget om den skadelige CO2-afgift på landbruget og også om det arbejde, som vi gør i Danmarksdemokraterne, for at kæmpe imod den, men jeg kunne jo sagtens have nævnt mange andre ting, som jeg kunne kritisere regeringen for: Den planlagte indskrænkning af vores ytringsfrihed, hvor man vil forbyde koranafbrændinger; SVM-regeringens planlagte opgør med hjemsendelsespolitikken; ekstrachecken til arbejdsløse indvandrere i ghettoområderne; handlingslammelsen i forhold til vores skrantende velfærdssamfund; et sundhedsvæsen, som jo er i dyb krise, og som jeg mener en bunden opgave at få taget fat; og psykiatrien. Der er mange ting at tale om; det tillader tiden desværre bare ikke, for sådan er taletidsreglerne herinde. Men så må vi jo tage det i debatten.

Med andre ord skal jeg på vegne af Danmarksdemokraterne, Liberal Alliance, Det Konservative Folkeparti, Nye Borgerlige og Dansk Folkeparti fremsætte følgende forslag til vedtagelse:

Forslag til vedtagelse

»Folketinget konstaterer, at vi kan gøre det danske samfund bedre og beklager, at regeringspartierne har store udfordringer med at nå til enighed, så intet sker, eller så det tager unødig lang tid.

Folketinget opfordrer regeringen til at lytte til kritikken af regeringens lovforslag om såkaldt utilbørlig behandling af religiøse symboler og trække lovforslaget tilbage.

Folketinget opfordrer regeringen til at arbejde for et velfærdssamfund med værdig pleje af de svage, mere frit valg, konkurrerende serviceleverandører samt lavere skat på arbejde og virksomheder, og hvor familierne og vores frivillige fællesskaber styrkes.

Folketinget opfordrer regeringen til at gøre mere for at få flere modtagere af overførselsindkomst i arbejde i en tid, hvor efterspørgslen på arbejdskraft er stor.

Folketinget opfordrer regeringen til at efterleve klimalovens målsætninger om en ambitiøs grøn omstilling i respekt for erhvervslivet og miljøet samt sætte tempo på implementering af fælles aftaler.

Folketinget opfordrer regeringen til at føre en fast udlændingepolitik.«

(Forslag til vedtagelse nr. V 3).

Kl. 14:05

Anden næstformand (Jeppe Søe):

Tak for det. Og den første kommentar er fra hr. Thomas Skriver Jensen fra Socialdemokratiet.

Kl. 14:05

Thomas Skriver Jensen (S):

Tak for det, og tak for talen. Jeg havde faktisk glædet mig helt vildt, til fru Inger Støjberg skulle på talerstolen. For Danmarksdemokraterne er et af de partier, der lige siden folketingsvalget har sat et fantastisk fokus på vores erhvervsuddannelser og interesseret sig for vores uddannelsespolitik, og når statsministeren så i tirsdags holdt en tale proppet med tiltag på uddannelsesområdet, ja, så havde jeg faktisk glædet mig lidt til at høre, hvad Danmarksdemokraternes politik var. Og derfor ærgrer det mig også, at det blev sådan lidt en sur tale uden så meget konkret politik eller konkrete forslag.

Så derfor vil jeg give fru Inger Støjberg muligheden for at gøre os klogere: Hvordan vil Danmarksdemokraterne få flere til at vælge en faglig uddannelse, sådan at virksomhederne kan få den arbejdskraft, de har behov for? Det må meget gerne være et konkret svar.

Kl. 14:06

Anden næstformand (Jeppe Søe):

Ordføreren.

Kl. 14:06

Inger Støjberg (DD):

Det kan jeg meget nemt sige. Det tyder på, at ordføreren simpelt hen ikke har fået læst det meget store udspil, vi faktisk kom med, om Produktionsdanmark her for ikke så lang tid siden; det var ellers til vores sommergruppemøde. Vi kom med et forslag om Produktionsdanmark, hvor erhvervsskolerne også bliver opprioriteret med 0,5 mia. kr. hvert eneste år. Og det er jo simpelt hen i erkendelse af, at for få søger ind, men jo også af, at f.eks. det udstyr, man står med, er alt, alt for utidssvarende. Altså, der findes jo eksempler på, at far og søn har stået og er blevet uddannet ved den samme maskine, og det nytter simpelt hen ikke. Det er ikke ret lang tid siden, at jeg var på Erhvervsskolerne Aars, hvor man uddanner lastbilmekanikere og dem, der også er mekanikere på landbrugsmaskiner, og det er jo et sted, hvor man virkelig er afhængige af noget udstyr, der er moderne, for ellers tiltrækker det heller ikke nogen.

Så for mig at se og for Danmarksdemokraterne at se handler det for det første om at få tilført nogle flere penge til det her område, men for det andet jo nok også om at få kigget lidt på, hvordan de penge bliver fordelt skolerne imellem, for der er nogle af de her skoler, hvor udstyret er dyrere end på andre skoler. Så det er bare to af de ting, vi vil gøre.

Kl. 14:08

Anden næstformand (Jeppe Søe):

Spørgeren.

Kl. 14:08

Thomas Skriver Jensen (S):

Det var godt nok et pragteksempel på et helt minut, hvor man snakker udenom i forhold til det, jeg egentlig spurgte om. Jeg kunne bare godt tænke mig noget konkret. Altså, det er superfint, at Danmarksdemokraterne har foreslået 0,5 mia. kr. Regeringen har foreslået 900 mio. kr., hvilket er betydelig mere.

Det, jeg er interesseret i, er at høre: Hvad er det, de penge skal bruges på? Hvordan er det, vi skaber interessen omkring erhvervsuddannelserne? Hvad gør vi i folkeskolen? Hvad gør vi for at få folk, der har arbejdet ufaglært i nogle år, til at kunne efter- og videreuddanne sig? Hvad er Danmarksdemokraternes politik. Det er superfint, at der er behov for penge – det synes jeg også – men hvordan skal de penge bruges? Det kunne jeg godt tænke mig at høre.

Kl. 14:08

Anden næstformand (Jeppe Søe):

Ordføreren.

Kl. 14:08

Inger Støjberg (DD):

Altså, jeg ved ikke, om der er lidt problemer med forbindelseslinjerne, for det var sådan set også det, min tale handlede om. Men nu sagde jeg jo 0,5 mia. kr. hvert år og ikke over sådan en kortere periode, som regeringen har lagt op til. Så nej, det holder ganske enkelt ikke vand.

Den anden del af det handler jo netop om at få opprioriteret de erhvervsuddannelser, hvor f.eks. udstyret koster mere i drift. Det gør det, når det handler om lastbilmekanikere, og det gør det, når det handler om hele tungvognsområdet, men jo også nogle af de steder, hvor det er mere højteknologisk. Og så håber jeg, at vi kommer til at diskutere det samme område i forbindelse med den folkeskolereform, som der skal gang i forhandlinger om nu; det vil vi meget gerne være med til at kigge på.

Kl. 14:09

Anden næstformand (Jeppe Søe):

Hr. Torsten Schack Pedersen fra Venstre.

Kl. 14:09

Torsten Schack Pedersen (V):

Nu taler ordføreren varmt om erhvervsskolerne og de dygtige unge mennesker, der går dér. Hvordan stiller Danmarksdemokraterne sig til forslaget om at halvere topskatten for 250.000 hårdtarbejdende danskere, herunder metalarbejdere og anden faglært arbejdskraft?

Kl. 14:09

Anden næstformand (Jeppe Søe):

Ordføreren.

Kl. 14:09

Inger Støjberg (DD):

Der er jo ingen tvivl om, og det har jeg også sagt, helt fra partiet blev stiftet, at vores sigte først og fremmest er at få skatten ned for de laveste indkomster, så det bedre kan betale sig at arbejde, og det tror jeg i øvrigt også er noget af det, der kan samle Venstre og os. Og der er et meget stort behov. Når det så kommer til topskatten, vil vi godt kigge på, om man kan flytte topskattegrænsen, så færre kommer til at betale topskat, fordi det også vil øge arbejdsudbuddet. Og jeg tror, det vil være fornuftigt at se på det, men vores sigte og hovedprioritet ligger i bunden. Er der penge til det, kan vi godt diskutere det andet, men jeg håber meget, at vi kommer til at diskutere det i forbindelse med en kommende skattereform.

Kl. 14:10

Anden næstformand (Jeppe Søe):

Spørgeren.

Kl. 14:10

Torsten Schack Pedersen (V):

Jeg er glad for den kovending i forhold til valgkampen. For der husker jeg fru Inger Støjberg og Danmarksdemokraterne være meget kategoriske i en afvisning af topskattelettelser, men det glæder mig, at Danmarksdemokraterne godt kan se fornuften i at gøre det mere attraktivt at yde en ekstra indsats. Så har Danmarksdemokraterne et ønske om at ændre grænsen, mens vores forslag er at halvere topskattesatsen for 250.000 hårdtarbejdende danskere. Vil Danmarksdemokraterne anerkende, at en sådan øvelse er med til at øge arbejdsudbud og er med til at øge velstanden i Danmark?

Kl. 14:11

Anden næstformand (Jeppe Søe):

Ordføreren.

Kl. 14:11

Inger Støjberg (DD):

Jeg kan med sikkerhed sige, at vi hele tiden har haft lige præcis den her tilgang til topskat med at flytte grænsen. Det havde vi også i valgkampen, hvor det i øvrigt blev diskuteret flittigt, så jeg tror, at kovendinger vist primært er noget inden for Venstre – CO2 og landbrug. Det er bare lige for at få det på plads. Når vi diskuterer skat, så ja, det vil kunne øge arbejdsudbuddet, men spørgsmålet er bare, hvordan vi mest af alt får noget ud af det her omkring skat, hvordan vi får størst mulighed for at øge arbejdsudbuddet. Og er der også noget andet i det? Ja, det er der, for vi vil gerne gøre det nemmere for flere at komme til at arbejde.

Kl. 14:11

Anden næstformand (Jeppe Søe):

Der er simpelt hen ikke mere tid. Vi bliver alle sammen nødt til at overholde tiden, også så det ikke bliver en alt for sen aften, i forhold til hvad det bliver i forvejen.

Fru Monika Rubin fra Moderaterne.

Kl. 14:11

Monika Rubin (M):

Tak for talen. Ordføreren sagde: Sundhedsvæsenet er i dyb krise og en bunden opgave, men der er ikke tid til det, så jeg glæder mig til debatten. Og den mulighed får ordføreren så nu. Jeg vil rigtig gerne spørge ind til, hvad det egentlig er, Danmarksdemokraterne tænker i forhold til vores sundhedsvæsen. Hvordan forbedrer vi det? Jeg synes, at Danmarksdemokraterne er forbavsende tavse i den her debat. Hvordan sikrer vi mere sammenhæng på tværs af de forskellige sektorer, altså i den her bermudatrekant, der bliver talt om? Jeg kan forstå, at Sundhedsstrukturkommissionen i hvert fald ikke er en god idé. Så hvad er det konkret, vi skal løse, hvis vi skal løse det f.eks. i morgen?

Kl. 14:12

Anden næstformand (Jeppe Søe):

Ordføreren.

Kl. 14:12

Inger Støjberg (DD):

Vi kommer ikke til at løse det her i morgen. Jeg ved godt, at det var sådan noget, som Lars Løkke Rasmussen, der nu er udenrigsminister, sagde i valgkampen, altså at det var noget, han kunne løses i morgen, hvis han kom til – jeg stod selv i partilederdebatter – og hvis hr. Lars Løkke Rasmussen kom i regering, var det tiptop, og alting kunne lige blive løst i morgen. Det var i øvrigt også ham selv, der havde lavet den tidligere reform, som var, undskyld udtrykket, helt plim, og det måtte enhver da kunne se, så nu skulle vi lige have det ændret, og det ville ske i morgen.

Der er så ikke sket noget siden da – jo, der er sket én ting, og det er, at sundhedsvæsenet i højere grad, efter min mening, er ved at bryde sammen. Kig på Region Midtjylland, hvor man jo kan se, hvordan patienter i værste fald dør på sygehusene, fordi behandlingen ikke er i orden. Vi skal have kigget på strukturen; vi skal have kigget på sammenhængen mellem behandlingerne. Jeg har ligesom stort set alle andre, tror jeg, jo også haft et nært indblik i sundhedsvæsenet på et tidspunkt i mit liv, og det, jeg kunne se, var, at der er ekstremt mange dygtige mennesker i sundhedsvæsenet, men at det tværgående forløb mangler, og jo mere komplekse sygdomsforløbene bliver – de bliver mere komplekse – jo mere er der brug for en mere tværgående faglig indsats.

Kl. 14:14

Anden næstformand (Jeppe Søe):

Spørgeren.

Kl. 14:14

Monika Rubin (M):

Mange tak for svaret. Men jeg synes egentlig ikke, at jeg fik svar på det helt konkrete: Hvad er det, vi skal gøre for at forbedre det her? Moderaternes analyse var, at hvis det var sådan, at vi nedlagde regionerne og skabte ét sygehusvæsen, så ville man i hvert fald ikke få de her siloer, som vi har i regionerne. Vi anerkender også fuldt ud, at vi ikke har haft de ressourcer til at lave de analyser, som Sundhedsstrukturkommissionen har, så derfor er vi fuldt ud åbne for at lytte til, hvad de kommer med. Så jeg vil egentlig bare gerne spørge ordføreren: Når nu Strukturkommissionen kommer med nogle anbefalinger, er der så noget specifikt, som Danmarksdemokraterne vil lægge mærke til?

Kl. 14:14

Anden næstformand (Jeppe Søe):

Værsgo.

Kl. 14:14

Inger Støjberg (DD):

Ja, der er meget. Og jeg kan sige, at vi ikke går ind for, at regionerne skal afskaffes. Men når det er sagt, er der ingen tvivl om, at man skal kigge på indholdet i regionerne, for der er nogle ting, der ikke spiller i dag. F.eks. undrer det også mig, at vi har forskellige patientjournalsystemer i hele landet. Jeg mener, det er en bunden opgave, at vi får det på plads, og at man får ét enkelt patientjournalsystem. Jeg tror, at vi kommer til at tilføre flere midler, også til det her område. Det handler om bureaukratiet. Man kunne se i coronatiden, hvordan det jo rent faktisk betød, at man, når man selv kunne tilrettelægge sit arbejde, også fik mere fra hånden.

Kl. 14:15

Anden næstformand (Jeppe Søe):

Så er det fru Signe Munk fra Socialistisk Folkeparti.

Kl. 14:15

Signe Munk (SF):

Det kan godt være, at ordføreren tænker: Skal vi tale om det her igen på det samme sted og så dog ikke helt på det samme tidspunkt? Og så er det bare, jeg siger: Ja, det skal vi, ordfører. Jeg vil nemlig gerne spørge ind til seniorpensionen, og det vendte vi også ved afslutningsdebatten. Så det er derfor, jeg lige deklarerer, at jeg faktisk godt kan huske det.

Jeg tror, der var rigtig mange danskere, der blev ret lettet, da Danmarksdemokraterne i valgkampen sagde, at de ville stå vagt om seniorpensionen, og derfor vil jeg egentlig bare høre, om Danmarksdemokraterne er klar til at kæmpe for den forbedring, der jo var blevet aflyst af regeringen, altså omkring arbejdsevnekravet, hvor der egentlig var en aftale om, at det skulle hæves fra 15 til 18 timer. Men nu er Socialdemokratiet jo løbet fra den aftale med den samlede regering.

Så er Danmarksdemokraterne klar til at kæmpe for seniorpensionen nok en gang?

Kl. 14:16

Anden næstformand (Jeppe Søe):

Ordføreren.

Kl. 14:16

Inger Støjberg (DD):

Jeg vil sige det sådan, at jeg synes, det er lidt mere komplekst end som så. Helt grundlæggende må det være sådan, at er man nedslidt, skal man ikke være på arbejdsmarkedet. Og så vil jeg også sådan helt grundlæggende sige, at jeg synes, vi har mange ordninger. Vi vil gerne være med til at kigge på, om man kan slå nogle af ordningerne sammen, om man kan kigge på bureaukrati, om man kan kigge på alle de ting. Det vil vi meget gerne være med til. Men jeg vil ikke i dag stå og love, at vi vil ændre seniorpensionen i den ene eller den anden retning og lige præcis med bestemte timetal.

Men jeg kan garantere for, at vores helt klare krav er, at er man nedslidt, skal man ikke være på arbejdsmarkedet, og det tror jeg at vi kan samles om. Hvordan ordningerne så skal skrues sammen, vil vi gerne være med til at kigge på, og vi vil også gå meget konstruktivt ind i det. Men endemålet må være, at er man nedslidt, skal man ikke være på arbejdsmarkedet længere. Så skal man være på en eller anden form for ydelse, der gør, at man kan komme væk fra arbejdsmarkedet.

Kl. 14:17

Anden næstformand (Jeppe Søe):

Spørgeren.

Kl. 14:17

Signe Munk (SF):

Seniorpensionen er jo netop henvendt til de danskere, som er nedslidte, og derfor er vi i SF også meget optagede af, at vi gør noget for netop den gruppe meget hurtigt. Ved finanslovsforhandlingerne har Dansk Folkeparti og SF meldt meget klart ud, at vi vil kæmpe for at få hævet arbejdsevnekravet til 18 timer.

Når man kun kan arbejde 18 timer om ugen, skal vi så forstå på Danmarksdemokraterne, at man ikke er nedslidt, og at man så ikke skal være berettiget til en seniorpension?

Kl. 14:17

Anden næstformand (Jeppe Søe):

Ordføreren.

Kl. 14:17

Inger Støjberg (DD):

Det, jeg siger, er, at jeg synes, vi skal kigge på det i lidt bredere forstand, så vi kan kigge på de ordninger, der er. Der er mange ordninger i dag, og der er et vist overlap i nogle af ordningerne. Men helt grundlæggende set skal man selvfølgelig ikke være på arbejdsmarkedet, hvis man er nedslidt.

Så jeg vil egentlig hellere svare sådan på det, at vi vil gå meget konstruktivt ind i det her, men at vi sådan set har det ene krav, som er, at er man nedslidt, skal man ikke være på arbejdsmarkedet. Så vil vi gerne være med til at kigge på ordningerne, om de kan moderniseres, og om det kan gøres bedre, så vi sikrer, at det er de rigtige, der ikke er på arbejdsmarkedet længere.

Kl. 14:18

Anden næstformand (Jeppe Søe):

Så er det hr. Alex Vanopslagh fra Liberal Alliance.

Kl. 14:18

Alex Vanopslagh (LA):

Tak. Jeg er egentlig blevet lidt inspireret af ordføreren, for fru Inger Støjberg har jo på det seneste spurgt en del Venstrepolitikere om, hvilket hold de er på i forhold til CO2-afgiften: Er de på Asger Christensens hold eller bælgfrugtholdet? Men jeg kunne egentlig også godt tænke mig at spørge på et andet område, hvilket hold fru Inger Støjberg er på, nemlig når det kommer til diskussionen om en toptopskat. Der er jo det hold i Venstre bestående af gamle koryfæer som Carl Holst og Thor Pedersen, som er på det hold, der mener, at topskatten er en fjollet og tåbelig symbolpolitisk idé, og så er der det øvrige Venstrehold, der mener, at det jo ikke er så galt. Hvilket af Venstreholdene er fru Inger Støjberg egentlig på i den forbindelse?

Kl. 14:19

Anden næstformand (Jeppe Søe):

Ordføreren.

Kl. 14:19

Inger Støjberg (DD):

Altså, allerførst tror jeg, man må sige, at jeg ligesom blev sat af holdet, af Venstreholdet på et tidspunkt. Sådan kan det gå, ikke også? Men sådan var det. Altså, når det kommer til toptop eller tiptop, eller hvad det hedder – det er altid sådan noget med tiptoptop, når nu det er hr. Lars Løkke  Rasmussen, der har fundet på det – vil jeg sige, at det er hr. Lars Løkke Rasmussens påfund, men vi udelukker ligesom ikke noget på forhånd. Vi vil meget gerne med ind i de her skatteforhandlinger, når vi kommer dertil. Men som jeg også sagde til hr. Torsten Schack Pedersen, er vores fokus helt klart først og fremmest at få lettet skatten på arbejde i bunden. Er der råd til det, er der flere penge, så er det næste mål for os ligesom at få hævet grænsen for, hvornår man skal betale topskat. Men alt det der med tiptop og top og alt muligt ser noget komplekst ud. Men vi afviser ingenting på forhånd.

Kl. 14:20

Anden næstformand (Jeppe Søe):

Spørgeren.

Kl. 14:20

Alex Vanopslagh (LA):

Det er godt at høre. Det må være Carl Holst-holdet. Nå, det er jo ikke kun skidt, der er kommet ind i det her regeringsgrundlag. Et område, hvor der faktisk er kommet et fint aftryk, måske fra Venstre, er faktisk i forhold til generationsskiftebeskatning, og det ved jeg også ligger ordføreren meget på sinde i forhold til at sikre vækst og udvikling i landdistrikterne. Og der vil jeg egentlig høre ordføreren, om ordføreren vil være enig i, at det måske vigtigste i den forbindelse ikke nødvendigvis kun er at sænke beskatningen ved generationsskifte, men også sikre et mere retfærdigt retsgrundlag, som selve beskatningen sker ud fra.

Kl. 14:20

Anden næstformand (Jeppe Søe):

Ordføreren.

Kl. 14:20

Inger Støjberg (DD):

Ja. I det produktionsdanmarksforslag, som vi kom med, var et af elementerne præcis generationsskifteskatten, som vi mener skal ned på de 5 pct., som var ambitionen for den tidligere borgerlige regering, hvor man nåede ned til 6 pct. – der mangler lige det sidste. Men det har en meget, meget stor betydning, når et ungt menneske skal overtage familievirksomheden. Om den er stor eller lille, har det en enorm betydning.

Det andet her, Alex Vanopslagh peger på: Ja, det bliver vi også nødt til at få set på, for vi kan simpelt hen ikke byde unge mennesker, der skal ind og overtage en virksomhed, at selve grundlaget er uklart, og at man dermed skal bruge alle kræfterne på det i stedet for at komme i gang med at drive den familievirksomhed videre, som man meget gerne vil drive videre.

Kl. 14:21

Anden næstformand (Jeppe Søe):

Så er det fru Lise Bertelsen fra Det Konservative Folkeparti.

Kl. 14:21

Lise Bertelsen (KF):

Undskyld, jeg blev lige forstyrret af en meget lækker slikpose. Sukker skal der til. Mange tak til fru Inger Støjberg for en rigtig, rigtig god tale. Jeg vil spørge lidt ind til familien, for når familien har det godt, har Danmark det godt. Det vurderes, at mellem 1 og 5 pct. af alle danske børn i Danmark har ufrivilligt skolefravær. Det koster samfundet næsten 2 mia. kr., det har kæmpestore konsekvenser for barnet, der bliver ensomt og ikke oplever det fællesskab, der ligger i at komme i skolen, og det har enorme konsekvenser for den samlede families trivsel. Rigtig mange bliver skilt, 16.000 forældre modtog i 2022 tabt arbejdsfortjeneste på grund af barns skolefravær, og det er alt i alt en meget ulykkelig situation. Har man hos Danmarksdemokraterne gjort sig overvejelser om, hvordan vi undgår, at så mange børn ikke kommer i skole, og den konsekvens, det har for familien?

Kl. 14:22

Anden næstformand (Jeppe Søe):

Ordføreren.

Kl. 14:22

Inger Støjberg (DD):

Jeg vil i hvert fald sige, at det er noget, der skal fylde meget i de folkeskoleforhandlinger, der jo meget snart skal i gang. Jeg forventer – og det tror jeg alle gør – at regeringen kommer med sit udspil om folkeskolen allerede i den uge, vi går ind i. Det er helt rigtigt med de tal, som fru Lise Bertelsen også lægger frem, at der er ekstremt mange børn, som enten lider af skolevægring af den ene eller den anden grund, eller som har fravær af den ene eller den anden grund, og det bliver vi nødt til at se på. Det kan være et spørgsmål om, om skolen kan rumme alle, og om skolen også skal rumme alle, sådan som det er i dag. Det kan være noget med læringsmiljøer. Vi ved, at der f.eks. er mange drenge, der har rigtig svært ved at finde sig til rette, og derfor må jeg også sige, at noget af det, som jeg hørte i statsministerens tale forleden om, at man også vil skabe plads til mere praktiske fag og kigge i den retning, kan vi se os fuldt og helt i. I øvrigt vil jeg kvittere for den del af statsministeren tale om folkeskolen og om, hvad folkeskolen skal kunne og rumme i fremtiden.

Kl. 14:24

Anden næstformand (Jeppe Søe):

Spørgeren.

Kl. 14:24

Lise Bertelsen (KF):

Tænker Danmarksdemokraterne ligesom Det Konservative Folkeparti, at en permanentgørelse af korte skoledage vil give vores børn og unge mennesker en mere fair chance for at dyrke fritidsinteresser og fællesskaber, som al forskning i øvrigt peger på er den rette vej til trivsel og har en kæmpestor forebyggende effekt mod ensomhed og mistrivsel, som vi desværre ser alt for ofte hos børn og unge?

Kl. 14:24

Anden næstformand (Jeppe Søe):

Ordføreren.

Kl. 14:24

Inger Støjberg (DD):

Ja, det kan jeg sagtens se mig selv i, og det fornemmede jeg sådan set også på statsministerens tale er noget af det, der kommer til at være indholdet i det, som regeringen kommer til at fremlægge i næste uge, og som jeg ser meget frem til. Jeg tror ikke, man kan finde et eneste folketingsmedlem, der ikke vil være enig i, hvor vigtigt det er med fællesskaber, og hvor vigtigt det er, at børn og unge også får mulighed for at styrke de fællesskaber. Så skal vi selvfølgelig også bare være sikre på, at de fællesskaber eksisterer, og at alting ikke bare handler om skærm, som det også er blevet sagt tidligere. Jeg håber virkelig, at vi på en eller anden måde kan tage politikken lidt ud af folkeskolereformen, som vi skal i gang med, så det er børnene, der kommer i centrum, i stedet for alle mulige små særinteresser.

Kl. 14:25

Anden næstformand (Jeppe Søe):

Tak for det. Så er det fru Victoria Velasquez fra Enhedslisten.

Kl. 14:25

Victoria Velasquez (EL):

Fællesskaber, hvor vigtige fællesskaberne er, og om børn har mulighed for at deltage i det, som fru Inger Støjberg lige har talt om, er noget af det, jeg faktisk gerne vil spørge ind til. Det spørgsmål, fru Inger Støjberg stillede til Socialdemokratiets ordfører, kredsede lidt om det samme, nemlig om den enlige mor med tre børn og den sociale balance i vores samfund.

I dag er 23 fagforeninger og organisationer kommet med et meget vigtigt opråb til regeringen, og det handler om, at vi skal gøre noget for at bekæmpe børnefattigdom. Det er så vigtigt. Og er der noget, der rammer børns muligheder for at kunne indgå i fællesskaber, så er det, når de vokser op i fattigdom. Derfor kunne jeg godt tænke mig at vide, hvor Danmarksdemokraterne står her. Hvad er partiets politik? Mener fru Inger Støjberg, at vi har et problem, når børn i Danmark vokser op i fattigdom? Og i så fald: Hvad skal vi så gøre ved det?

Kl. 14:26

Anden næstformand (Jeppe Søe):

Ordføreren.

Kl. 14:26

Inger Støjberg (DD):

Jeg vil først og fremmest sige det sådan, at den bedste vej ud af at være i en indkomstgruppe, der er meget lav, altså hvor man har en meget lav indkomst, er jo at få sig et arbejde og komme ud på arbejdsmarkedet. Jeg mener også, at det er den allerbedste måde til, at børn får et forbillede for at gå på arbejde hver eneste dag, og at det har værdi for deres opvækst. Jeg ved jo, at der i hvert fald er ligesom to elementer, der kan spille ind i det: Det ene er, at vi får skruet et ydelsessystem sammen, så det altid kan betale sig at arbejde; og det andet element er jo – jeg ved, at det er noget af det, regeringen også kigger på i øjeblikket – at sikre, at man får mest muligt ud af at arbejde, og det skal ske ved, at der også bliver kigget på skatten i bunden, så det er dér, skattelettelser bliver prioriteret.

De to ting synes jeg er helt afgørende for at sikre, at færrest mulige vokser op i et miljø, hvor der er meget få penge at gøre med. Det handler om at komme ud på arbejdsmarkedet.

Kl. 14:27

Anden næstformand (Jeppe Søe):

Spørgeren.

Kl. 14:27

Victoria Velasquez (EL):

Tak for svaret. Den del om skattelettelser i bunden er vi fuldstændig med på. Jeg synes dog, at der mangler noget i forhold til det her med, om det kan betale sig at arbejde. Selv da vi sikrede tilskuddet til nogle af de fattigste børnefamilier i Danmark, kunne det stadig betale sig at arbejde, men endnu bedre var det, at vi faktisk kunne se, at det havde en positiv betydning. Det at få flere penge mellem hænderne gav overskud til at kunne søge flere jobs. På en eller anden måde giver det jo sig selv, at hvis man ikke skal bekymre sig om, at køleskabet er tomt i slutningen af måneden, at barnet ikke kan gå til fodbold og andre ting, så giver det overskud. Skal vi ikke sikre, at vi holder hånden under de fattigste børn i Danmark?

Kl. 14:28

Anden næstformand (Jeppe Søe):

Ordføreren.

Kl. 14:28

Inger Støjberg (DD):

Jeg tror simpelt hen også, at det handler om den indsats, der er i arbejdsmarkedssystemet for dem, der nu står uden for arbejdsmarkedet, altså er arbejdsløse. Det er jo blevet enormt rigidt, og det er efterhånden blevet systemet, man tager mere hensyn til, end de mennesker, der er der. Derfor skal vi også have kigget på hele jobcenterområdet og have det forenklet. Så jeg er faktisk meget lidt enig med spørgeren i, at hvis man får en højere overførselsindkomst, vil det også gøre, at man har lettere adgang til at komme ud på arbejdsmarkedet. Jeg mener, at en aktiv arbejdsmarkedspolitik med et ydelsessystem, der gør, at det altid kan betale sig at arbejde, og så skattelettelser i bunden, vil gøre det.

Kl. 14:28

Anden næstformand (Jeppe Søe):

Det er, som om dem, der har været i Folketinget meget, meget længe, ignorerer tiden og opfatter uret som vejledende. Det er det altså ikke.

Nu er det hr. Martin Lidegaard fra Radikale Venstre.

Kl. 14:29

Martin Lidegaard (RV):

Det kommer jo næppe bag på nogen, at der er en hel del spørgsmål, som Inger Støjberg og jeg ser forskelligt på, herunder CO2-afgiften på landbruget. Men der er altså også ting, vi ser ens på, og jeg vil gerne takke for den virkelig gode tur, vi havde sammen til Lemvig i sidste uge, og i relation hertil har vi jo besluttet os for at stå sammen mod de nedskæringer, som regeringen lægger op til på de gymnasier, der ligger i yderområderne, hvor vi jo tværtimod gerne vil understøtte uddannelsesinstitutionerne der. Jeg har været helt overvældet over den reaktion, vi har fået. Der er i hvert fald kommet reaktioner i min indbakke fra en lang række gymnasier, der ligger i yderområderne. Så det tror jeg der er perspektiv i, og jeg tror også, vi kan vende det.

Men det, jeg så vil spørge fru Inger Støjberg om, er: Kunne man forestille sig, at vi ligesom udvider det samarbejde til også kigge på andre uddannelsesinstitutioner end gymnasierne i yderområderne? Jeg tænker f.eks. på velfærdsuddannelserne, hvor man jo forsøgte sig med en udflytningsplan, som vi var imod, og som nu er trukket tilbage, men derfor er der jo stadig brug for velfærdsuddannelser i Udkantsdanmark.

Kl. 14:30

Anden næstformand (Jeppe Søe):

Tak. Ordføreren.

Kl. 14:30

Inger Støjberg (DD):

Ja, jeg må sige, at det ganske enkelt var en meget ny oplevelse pludselig at stå side om side med en radikal på den her måde, men man kan åbenbart også lære gamle hunde nu tricks. Nu tør man snart ikke at nævne hunde herinde i den her tid. Men når det er sagt, må jeg sige, at vi jo dér ser ens på det, og det er jo så egentlig det, der handler om spørgsmålet. Jeg tror, vi ser helt ens på vigtigheden af, at der også er uddannelser i yderområderne.

I forhold til de steder, hvor man har flyttet uddannelser ud, i hvert fald i forhold til en del af stederne, kan man faktisk se, at der simpelt hen er en højere søgning dertil. I Aars har man lagt en social- og sundhedsafdeling, altså en skole. Man kan se, at der kommer flere elever dertil, som sandsynligvis ellers ikke ville have fået en uddannelse. Så det har en stor betydning, men det koster, og det er vi altså også villige til at prioritere, for det er hamrende vigtigt, når vi skal have Danmark til at hænge sammen.

Kl. 14:31

Fjerde næstformand (Karina Adsbøl):

Værsgo for anden korte bemærkning.

Kl. 14:31

Martin Lidegaard (RV):

Jeg er ikke overbevist om, at man med vold og magt skal skære på uddannelser i byerne for at gøre dem bedre i yderområderne, men jeg er helt med på at udvide vores alliance i forhold til også at kigge på velfærdsuddannelser og kigge på andre videregående uddannelser uden for de store byer. Der er ingen tvivl om, at det koster mere på taxameteret, uanset om vi snakker gymnasier, velfærdsuddannelser eller universitetsuddannelser. Jeg vil håbe, at det ikke skal ske på bekostning af uddannelser i byerne, for jeg tror, vi har råd til begge dele, og jeg synes, at alle unge i det her land, uanset hvor de bor, skal have mulighed for at få en god uddannelse.

Kl. 14:31

Fjerde næstformand (Karina Adsbøl):

Tak, ordføreren.

Kl. 14:31

Inger Støjberg (DD):

Det er jeg fuldstændig enig i, og så tror jeg i øvrigt, det er vigtigt også at få kigget på, at der ikke bare ligger en enkelt uddannelse. For det er klart, at hvis man som ung skal have en uddannelse og det ikke lige er i en af de allerstørste byer, så vil man også gerne have, at der er et ungdomsmiljø, ellers flytter man næppe derover, og det kan man simpelt hen heller ikke fortænke de unge i. Man kan se det i Hjørring, hvor de faktisk har haft relativt stor succes med det, altså at få sådan en bioanalytikeruddannelse, som ligger i en fin campus sammen med andet, så jeg synes, man skal lade sig inspirere af det.

Kl. 14:32

Fjerde næstformand (Karina Adsbøl):

Tak. Så er den næste korte bemærkning til hr. Nick Zimmermann, Dansk Folkeparti.

Kl. 14:32

Nick Zimmermann (DF):

Tak for det. Det er lidt i forlængelse af det, som SF spurgte ind til, nemlig det om seniorpensionen. Det er jo noget af det allervigtigste, vi sådan set har, for de allermest nedslidte danskere. Man skal huske, at bare for at komme i betragtning til at komme på en seniorpension skal man altså være bevisligt nedslidt. Det er folk, der har en arbejdsevne på nuværende tidspunkt på omkring 15 timer om ugen – som vi jo egentlig havde en aftale sammen med Socialdemokraterne om at sætte op til 18 timer – og det er altså det, man maksimalt kan yde i arbejdsevne om ugen. Danmarksdemokraterne nævner så, at de måske er klar til at kigge på en aftale, hvor man egentlig afskaffer seniorpensionen. Det vil jeg sådan set bare spørge ind til. Er det rigtigt forstået, at man i Danmarksdemokraterne er med på eventuelt at lave en sløjfning af seniorpensionsordningen?

Kl. 14:33

Fjerde næstformand (Karina Adsbøl):

Ordføreren.

Kl. 14:33

Inger Støjberg (DD):

Nej, altså, jeg vil gerne svare, ligesom jeg gjorde til SF. For os er det vigtige, at man ikke er på arbejdsmarkedet, hvis man er nedslidt. Så skal der være en ordning. Jeg vil så sige, at jeg også synes, at der er mange ordninger i dag. Det er bare ikke sikkert, at de spiller helt optimalt sammen. Så måske skulle man prøve at kigge på ordningerne lidt bredere set i stedet for bare lige at kigge på seniorpensionen og på, om man skulle flytte timegrænsen der. Men endemålet og kravet fra vores side er, at hvis man er nedslidt, skal man ikke være på arbejdsmarkedet længere. Og der har jeg en fornemmelse af, at vi ikke står særlig langt væk fra hinanden. Om det så hedder det ene eller det andet, er måske ikke det, der er det allervigtigste for os. Det er, om systemet er til at finde ud af, og at man får muligheden for at få en ordentlig og værdig tilbagetrækning fra arbejdsmarkedet, hvis man er nedslidt.

Kl. 14:34

Fjerde næstformand (Karina Adsbøl):

Spørgeren for sin anden korte bemærkning.

Kl. 14:34

Nick Zimmermann (DF):

Jamen det var jo sådan set en ordning, der var sikker. Lige indtil Socialdemokraterne valgte at løbe fra et valgløfte og nu går ind for at afskaffe seniorpensionen, var det jo rent faktisk noget, som havde givet rigtig mange danskere ro på. For dem, der har en arbejdsevne på de her maksimalt 15 timer, kan da søreme ikke have det ret godt lige nu rundtomkring i hele landet, nu de ved, at den ordning, de måske har gået og set frem til at komme på, rent faktisk bliver afskaffet. Så jeg synes da, at det er dybt problematisk, hvis Danmarksdemokraterne åbner op for eventuelt at gå med i en aftale om en afskaffelse. Det ville jeg da synes var yderst bekymrende.

Kl. 14:34

Fjerde næstformand (Karina Adsbøl):

Ordføreren.

Kl. 14:34

Inger Støjberg (DD):

Jeg tror, det er lidt en overfortolkning af det, jeg sagde. Det, jeg sagde, var, at det er helt afgørende for os, at man ikke er på arbejdsmarkedet, hvis man er nedslidt – men at man netop får en værdig afgang fra arbejdsmarkedet. Og det vil vi meget gerne være med til at kigge på, og det tror jeg i øvrigt at vi er relativt fælles om at mene, altså at det må være endemålet for det her. Så jeg vil bare sige, at det for os er afgørende, at der er ro på det her område, og jeg har heller ikke meget fidus til det der med, at man hele tiden kaster de her ordninger op og skaber den utryghed, som hr. Nick Zimmermann så rigtigt omtaler. For det skaber utryghed, når man gør det her.

Kl. 14:35

Fjerde næstformand (Karina Adsbøl):

Tak. Så er det fru Nikoline Erbs Hillers-Bendtsen fra Alternativet. Værsgo.

Kl. 14:35

Nikoline Erbs Hillers-Bendtsen (ALT):

Tak for talen. Dansk landbrug er en af de mest drivhusgasudledende i verden, hvis det står til mig. Set i forhold til hele vores land står de for en tredjedel af vores samlede udledning af drivhusgasser. Så mener ordføreren ikke, at det er relevant, at man skal lægge en CO2-afgift ned på landbruget for faktisk at nå i mål med vores klimamål og gøre noget for den grønne omstilling?

Kl. 14:36

Fjerde næstformand (Karina Adsbøl):

Ordføreren.

Kl. 14:36

Inger Støjberg (DD):

Nej, jeg mener ikke, at en CO2-afgift på landbruget er en god idé. Hvis man bare lige skal prøve at tage nogle tal, har Venstres europaparlamentariker Asger Christensen lagt tallene fra sin egen gård frem for, hvor meget CO2 han udleder pr. liter mælk, han afleverer til mejeriet, og han udleder 0,91 kg CO2 pr. liter mælk. Hvis vi kigger på det på verdensplan, kan vi se, at man udleder 2,9 kg CO2 pr. liter mælk. Så det vil sige, at det er 2 kg CO2 mere pr. liter mælk, og hvis Asger Christensen lukker sin gård, vil den mælk jo blive produceret i et land, hvor udledningen af CO2 er meget højere, og derfor vil det ikke være godt for klimaet på verdensplan. Og jeg tænker, at det, hvis der er noget, som man kan sige det er vigtigt at man handler sammen om, så er klimaet, fordi klimaet som bekendt ikke kender nogen grænser. Så derfor vil det med Asger Christensens ord være tudehamrende tosset at pålægge en klimaafgift på landbruget.

Kl. 14:37

Fjerde næstformand (Karina Adsbøl):

Tak. Jeg skal høre, om der ønskes en anden kort bemærkning. Værsgo.

Kl. 14:37

Nikoline Erbs Hillers-Bendtsen (ALT):

Ordføreren bliver ved med at hævde, at vi har en af verdens mest klimavenlige landbrug. Jeg er ikke enig i den påstand, og det er CONCITO og flere eksperter heller ikke. Der er simpelt hen ikke belæg for at sige, at vi har en af verdens mest klimavenlige landbrug. Så derfor vil jeg igen spørge ordføreren, om det ikke er relevant at lægge en CO2-afgift på landbruget for at sikre, at det bliver mere plantebaseret og mere regenerativt.

Kl. 14:37

Fjerde næstformand (Karina Adsbøl):

Ordføreren.

Kl. 14:37

Inger Støjberg (DD):

Jamen altså, prøv at høre her: Vi kommer simpelt hen ikke til at drikke havredrik og spise bælgfrugter allesammen. Jeg kan lige så godt sige det. Altså, det må man jo gerne drikke og spise, hvis det er det, man vil. Men man kommer bare heller ikke udenom, hvis man kigger på dansk landbrug og på Asger Christensens tal, at det ikke er fup og fidus. Men det er jo rigtige tal, og han udleder meget mindre CO2 pr. liter mælk, end man gør på verdensplan. Og nej, det er ikke fup og fidus. Det her er rigtige tal, og det er derfor, det er tudehamrende tosset at få nedlagt dansk landbrug for så at få produceret mælken i Polen eller andre steder.

Kl. 14:38

Fjerde næstformand (Karina Adsbøl):

Tak. Så er det hr. Kim Edberg Andersen, Nye Borgerlige. Værsgo.

Kl. 14:38

Kim Edberg Andersen (NB):

Tak for det, og tak til ordføreren for at være forkæmper for, at jeg ikke behøver at leve af bælgfrugter og af havredrik. Det er jeg meget glad for, og jeg ville også svinde ind til nærmest ingenting, hvis jeg blev tvunget til kun at leve af det. For at fortsætte ud ad et spor, som egentlig er usædvanligt for mig, så vil jeg faktisk både rose ordføreren, men også statsministeren i forhold til, at vi skal kigge ind i skolerne. Og det skal vi forhåbentlig gøre uden at være ideologiske og politiske, men med børnene for øje. Og ud ad den tangent, da vi snakkede takster på f.eks. gymnasierne, så er virkeligheden jo også, at vi måske også skal kigge på de takster, vi er villige til at betale for at have skoler i landsbyerne. For lige nu lukkes der i vores region rigtig mange skoler, fordi kommunerne mener, at en centralisering er det bedste. Samtidig med at man lukker skolerne, kan børnene ikke komme i skole. Så jeg ved ikke lige, hvem der havde tænkehatten på, da de fandt på det. Virkeligheden er til gengæld også, at det koster lidt mere pr. elev at have en skole i en landsby.

Så når vi skal tale skoler, synes jeg også, vi skal tale sammen om, om vi skal have skoler også uden for storbyerne, i landsbyen. Er Danmarksdemokraterne uenige i, at vi også burde se på taksten?

Kl. 14:39

Fjerde næstformand (Karina Adsbøl):

Ordføreren.

Kl. 14:39

Inger Støjberg (DD):

Jeg vil sige det sådan, at jeg ikke er bekymret for at få ros af hr. Kim Edberg Andersen, men at jeg måske er lidt bekymret for at få ros sammen med statsministeren. Det er i hvert fald meget, meget sjældent, og så bliver jeg helt nervøs, når hr. Kim Edberg Andersen er så positiv, altså om der spiller noget med bælgfrugter eller noget ind i det. Men når det er sagt, er jeg ethundrede procent enig i, at det er afgørende, at der også er folkeskoler i landdistrikterne. Og ja, der er heller ingen tvivl om, at det også kan komme til at koste lidt mere.

Men det, man bare skal se på, er, om vi vil holde liv i landdistrikterne og i yderområderne, eller om vi ikke vil. Når først skolen lukker, kan jeg garantere for, at man så vil kunne se den der fraflytning fra et område, fordi det betyder uendelig meget, om man har 5 eller 8 km til skole, eller om man har 20 km til skole, når man ikke er ældre end de børn, der går i folkeskolen. Jeg er hundrede procent enig med hr. Kim Edberg Andersen i det.

Kl. 14:40

Fjerde næstformand (Karina Adsbøl):

Ordføreren for den anden korte bemærkning.

Kl. 14:40

Kim Edberg Andersen (NB):

Tak for det. Så går vi et andet sted hen, for min forhåbentlig kommende partiformand nævnte jo tidligere, at der skulle til at være test af nogle vindmøller i Vadehavet, og det er vi ikke vilde med, jo også fordi vi i Nordjylland ved, hvor høje de møller bliver. Vi har Østerild deroppe, og vi kan se, at der i Østerild er nogle møller, der er knap 300 m høje, og der kan I gå ud og skridte det af og se, hvor højt det egentlig er.

Der var jo en snak om, at vi bare skulle bide det i os. Det var Moderaternes ordfører, som sagde, at det måtte vi bare lære at leve med. Er fru Inger Støjberg og Danmarksdemokraterne enige i, at vi skal lade være med at pille ved, at borgerne har lov til at gøre indsigelse og anke imod en grøn omstilling?

Kl. 14:41

Fjerde næstformand (Karina Adsbøl):

Tak. Så er det ordføreren.

Kl. 14:41

Inger Støjberg (DD):

Ja, jeg må altså også sige, at jeg synes, at det var en mærkværdig udtalelse, og især også når man lige kigger lidt på tallene. Hvis vi tager de 34 hovedstadskommuner, der er, kan vi spørge, hvor mange af dem der mon så har udlagt noget areal til netop noget vedvarende energi. Fire. Fire ud af 34 kommuner, og jeg må bare sige, at jeg, når jeg bevæger mig rundt, så simpelt hen ikke kan fralægge mig, at det lige præcis er i de 34 hovedstadskommuner, man står og råber allermest på flere vindmøller, flere solceller. Så må man jo altså også selv lægge nogle tage og nogle områder til, når det er sådan, at der skal rejses noget af det her, og så skal borgerne altså høres noget mere og kompenseres.

Kl. 14:41

Fjerde næstformand (Karina Adsbøl):

Tak. Så er det fru Camilla Fabricius fra Socialdemokratiet. Værsgo.

Kl. 14:42

Camilla Fabricius (S):

Tak for det. Jeg vil gerne lige læse noget op. Det er et lille citat, jeg har fundet:

»Det er så vanvittigt, at jeg har vundet! Jeg er glad og føler, at jeg har lært en masse, og jeg glæder mig enormt meget til at skulle i gang med at træne til EM i Skills.«

Det kommer fra en, som ikke er omtalt i forbindelse med Produktionsdanmark, men som går på en erhvervsskole, nemlig hende, der stiller op i DM i Skills for sosu'er. Jeg vil bare høre ordføreren, om hun ikke tænker, at vi også skal huske alle elever, som går på de erhvervsuddannelser, som kommer til at hjælpe os på velfærdsområderne, som vi har brug for, og som vi har brug for at understøtte.

Kl. 14:42

Fjerde næstformand (Karina Adsbøl):

Ordføreren.

Kl. 14:42

Inger Støjberg (DD):

Det kan jeg garantere fru Camilla Fabricius for at jeg er hundrede procent enig i. Jeg var så heldig, at jeg var til DM i Skills i øvrigt sammen med fru Karina Adsbøl, der sidder i formandsstolen nu, og hvor var det bare en god oplevelse. Der så vi netop også, hvordan hele sosu-området deltog i det, og hvor imponerende det, de kæmpede om, egentlig var. Jeg ved også, at der efterfølgende har været et EM. Jo, dem skylder vi præcis lige så stor anerkendelse og præcis lige så stor opmærksomhed som dem, som vi normalt taler om, når vi taler erhvervsskoler. Selvfølgelig gør vi det.

Kl. 14:43

Fjerde næstformand (Karina Adsbøl):

Jeg kan ikke se, at spørgeren har trykket sig ind for en anden kort bemærkning. Ønskes der en anden kort bemærkning? Værsgo. Husk, at man skal trykke sig ind.

Kl. 14:43

Camilla Fabricius (S):

Tak, formand. Så er jeg også glad for, hvis der næste gang, når vi står her og ordføreren også refererer til Danmarksdemokraternes egen hjemmeside, måske lige er rettet en mere fejl, så sosu-uddannelserne også bliver nævnt i forbindelse med erhvervsskolerne. Det er i hvert fald vigtigt for Socialdemokratiet. Når vi har sat 900 mio. kr. af, gælder det selvfølgelig også vores velfærdsuddannelser og de seje sosu'er.

Kl. 14:44

Fjerde næstformand (Karina Adsbøl):

Ordføreren.

Kl. 14:44

Inger Støjberg (DD):

Jeg tror, det er svært at opbygge en stor uenighed om det her område. Så nogle gange skal man også bare anerkende, at der er ting, som man kan samles om her i Folketingssalen, også selv om det nogle gange går hedt for sig.

Kl. 14:44

Fjerde næstformand (Karina Adsbøl):

Tak. Så er det hr. Kim Valentin, Venstre.

Kl. 14:44

Kim Valentin (V):

Tak for det. Og tak til ordføreren en tale, som jeg vil tillade mig at sige ikke var en positiv tale, men trods alt en tale, som satte fingeren på mange problemstillinger. Det, som jeg vil følge op på, er Torsten Schack Pedersens spørgsmål. I Venstre mener vi, at skattelettelser er en vigtig måde at give folk en ekstra motivering for at arbejde. Der er 250.000 danskere, som får en skattelettelse i den skatteplan, der ligger i regeringsgrundlaget. Kan Danmarksdemokraterne støtte den skatteplan?

Kl. 14:45

Fjerde næstformand (Karina Adsbøl):

Ordføreren.

Kl. 14:45

Inger Støjberg (DD):

Man har i hvert fald ikke sagt for meget, hvis man siger tak for en tale; så har man da i hvert fald ikke overgjort det. Og så kan vi alle sammen gå herfra med rank ryg.

Når det er sagt, vil jeg sige, at vi meget gerne vil ind at diskutere en ny skattereform, meget gerne. Men som sagt ligger vores fokus på at få sænket skatten i bunden, så det bedre kan betale sig at arbejde og det bedre kan betale sig at arbejde for flere. Det andet fokuspunkt, vi har, er, om der så er penge til det. Og så er vi ikke bange for at flytte grænsen for, hvornår man skal betale topskat. Men det der med toptopskat og alle udenrigsministerens idéer og kasten bolde op synes jeg ofte er mere spændende at høre om, end det er at diskutere, når man kommer til realiteterne. Men lad os nu se, hvad der ligger i det.

Kl. 14:46

Fjerde næstformand (Karina Adsbøl):

Spørgeren for den anden korte bemærkning.

Kl. 14:46

Kim Valentin (V):

Så man er imod toptopskatten, men man er for at sløjfe topskatten – eller hvad? Altså, det er lidt svært at få helt fat på.

Men så lad mig spørge mere præcist. Når man går i forhandlingsrummet, vil man så have mindre end det, der ligger i skatteplanen fra regeringen af skattelettelser, eller vil man have flere skattelettelser end det, der ligger i planen fra regeringen?

Kl. 14:46

Fjerde næstformand (Karina Adsbøl):

Ordføreren.

Kl. 14:46

Inger Støjberg (DD):

Jamen allerede på folkemødet på Bornholm – og nu skal jeg jo ikke kunne sige, om hr. Kim Valentin lige var der til at høre min tale; det kan være, at han gemte sig i masserne eller sådan noget – ville hr. Kim Valentin også have hørt, at vi sådan set vil have større skattelettelser på arbejde. For os er det meget, meget vigtigt, at det bedre kan betale sig at arbejde. Vi har som sagt to ting, som vi går ind til bordet med, men derfor kan vi jo godt diskutere andet, og de to ting er, at vi vil have sænket skatten i bunden, og at hvis der er penge til det, er vi ikke bange for at flytte grænsen for, hvornår man skal betale topskat.

Kl. 14:47

Fjerde næstformand (Karina Adsbøl):

Tak. Så går vi til den sidste korte bemærkning. Hr. Frederik Vad fra Socialdemokratiet er klar.

Kl. 14:47

Frederik Vad (S):

Tak for det. Jeg har faktisk et spørgsmål til ordføreren om hendes syn på udenlandsk arbejdskraft, som jeg ville ønske jeg kunne have stillet til afslutningsdebatten, men jeg kom lige præcis ikke på, og jeg er ikke blevet klogere hen over sommeren, vil jeg sige. For der er lidt en tendens her i Folketingssalen efter valget, har jeg lagt mærke til, til, at når Danmarksdemokraterne skal være stramme og faste på udlændingeområdet, sender de partiformanden, og når der så skal leveres nogle andre lidt mindre fede strammende budskaber på udlændingeområdet, sender man nogle andre. Og jeg har siddet til en debat hernede omkring udenlandsk arbejdskraft, hvor fru Charlotte Munch fra Danmarksdemokraterne sagde: For mig er det sådan set ligegyldigt, hvilket land den arbejdskraft kommer fra, så længe den bidrager til virksomhederne i Danmark.

Mener fru Inger Støjberg også det? Er det fuldstændig ligegyldigt, hvor i verden, den store vide verden, den udenlandske arbejdskraft, vi får herop, kommer fra?

Kl. 14:48

Fjerde næstformand (Karina Adsbøl):

Ordføreren.

Kl. 14:48

Inger Støjberg (DD):

Nu tror jeg nu nok, at jeg har taget min del af debatterne her i Folketingssalen og gør det også fremadrettet. Jamen vi har det sådan med udenlandsk arbejdskraft, at vi ikke kommer uden om, at vi skal have udenlandsk arbejdskraft til Danmark. Vi kommer ikke uden om, at danske virksomheder ikke kan drives. Vi mangler simpelt hen hænder, og derfor kommer det også til at kræve udenlandsk arbejdskraft. Svaret er ikke kun udenlandsk arbejdskraft, det er også flere ind på erhvervsskolerne, det er også at få sænket skatten på arbejde. Der er rigtig mange ting i det. Det gælder også at få folk til at gå op i tid, hvis man kan gøre det mere attraktivt, f.eks. også ved at sænke skatten.

Men jeg har det ærlig talt sådan, at det jo må være kvalifikationerne, der er de vigtige, og så vil jeg da bare være ærlig og sige, at det jo ikke er helt ligegyldigt, hvor man kommer fra, hvor hurtigt man falder til, og hvor godt man falder til i det her land. Det synes jeg sådan set historien viser os. Så det er ikke alle, der har lige let ved at falde til i Danmark, for der er simpelt hen folk, der lever i en kulturkreds, der er længere væk fra vores, som har svært ved at falde til her. Sådan er det bare. Men jeg må også bare ærligt indrømme, at jeg ikke ser horder af kvalificerede somaliere stå med deres eksamensbeviser og banke på og gerne vil ind på det danske arbejdsmarked. Jeg tror ikke, det er det, der er problemet.

Kl. 14:49

Fjerde næstformand (Karina Adsbøl):

Tak til ordføreren. Værsgo for den anden korte bemærkning.

Kl. 14:49

Frederik Vad (S):

Tak for det. Det var rart at høre. Men problemet er lidt med Danmarksdemokraterne på det her område, at det er lidt tvetunget tale, når det kommer til udenlandsk arbejdskraft. For det, fru Inger Støjberg siger nu, er altså ikke det, hendes ordførere siger, når de er hernede i salen og diskuterer udenlandsk arbejdskraft. Det er jeg bare nødt til at sige. Derfor synes jeg, det er godt, at fru Inger Støjberg understreger det rigtige, nemlig at det jo ikke er ligegyldigt, hvor i verden arbejdskraften kommer fra. Og jeg vil bare opfordre til, at Danmarksdemokraterne har det som princip, uagtet hvem der står på talerstolen.

Kl. 14:50

Fjerde næstformand (Karina Adsbøl):

Ordføreren.

Kl. 14:50

Inger Støjberg (DD):

Nu tror jeg, man skal passe på med at vejlede partier i, at man skal sige præcis det samme. Det kunne jo falde tilbage på regeringen, som heller ikke helt har for vane at sige præcis de samme ord. Så vi er fuldstændig klar på spørgsmålet om udenlandsk arbejdskraft i Danmarksdemokraterne, og det er, som jeg lige har sagt det.

Kl. 14:50

Fjerde næstformand (Karina Adsbøl):

Så siger vi tak til fru Inger Støjberg. Den næste på listen er hr. Alex Vanopslagh fra Liberal Alliance. Værsgo.

Kl. 14:50

(Ordfører)

Alex Vanopslagh (LA):

Tak. Det var heldigt. I dag, den 5. oktober, er der faktisk lidt over 200 unge danskere, der fylder 18 år. De bliver myndige, og med det kommer både frihed og forpligtelser. Og når jeg har fulgt med i den politiske offentlige debat på det seneste, ser jeg, at den balance mellem friheden og forpligtelserne er ved at tippe over til det forkerte, til det uheldige. Hvis vi lige tænker lidt over, hvorfor vi har skabt og udvidet en meget omfattende velfærdsstat, så ved vi godt, at det selvfølgelig er med udgangspunkt i, hvad vi mente var borgernes behov, altså at det, at vi har en velfærdsstat, er eller var et middel til at nå et mål, et mål om tryghed og muligheder for borgerne. Og ud fra det kan man sige, at der ligesom var samfundskontrakten, som går på, at danskerne skal betale nogle af verdens højeste skatter, men til gengæld kan de forvente at få noget af den bedste velfærd i verden i bytte. Men det er, som om vi herinde på Christiansborg har vendt logikken på hovedet, at borgerne i Danmark i stedet bliver set som nogle, der er sat i verden for, at velfærdsstaten kan overleve, altså det at regulere borgernes adfærd bliver nu til et middel til at nå det altoverskyggende mål om, at velfærdsstaten skal give overskud, at den offentlige sektor kan blive ved med at vokse. Jeg tror, at man kan kalde den tænkning mange ting: konkurrencestat eller corydonisme, altså den her tænkning om, at borgerne i Danmark nærmest skal ses lidt som sådan nogle produktionsenheder, der skal generere overskud til velfærdsstaten A/S, og jeg mener faktisk, at det er en tænkning, vi ofte ser i dansk politik og har gjort det i over en årrække nu efterhånden. Tænk lige over det!

Vi har opfundet begrebet ældrebyrden, fordi vi betragter mennesker som en byrde, når de ikke længere giver overskud til velfærdsstaten. I tirsdags sad vi alle sammen herinde og grinte af de tåbelige, abstrakte læringsmål i folkeskolen, men det er altså nogle, et bredt flertal i Folketinget for knap 10 år siden har indført, og de blev indført ud fra tanken om, at børn skal tilføres kompetencer, så de bliver klar til fremtidens arbejdsmarked, så de kan blive højproduktive borgere, der giver overskud i statskassen. Dengang tillod vi os endda at involvere frikvartererne og inddrage dem for at optimere læringen. Tilsvarende ved jeg også, at der er rigtig mange herinde i Folketingssalen, der ikke kan fordrage tanken om, at unge forældre måske vil arbejde lidt mindre, mens børnene er helt små, ja, måske vil moder ligefrem blive hjemme med børnene, og der vil et flertal herinde hellere have, at begge forældre arbejder fuldtid, så de er gode borgere, som det kan betale sig at have for velfærdsstaten. Dermed bliver målet for den politik, vi fører herinde, ikke det gode liv eller det meningsfulde liv, det skønne, det værdige eller noget helt femte, nej, målet med den politik og de reformer, vi gennemfører, bliver, at staten skal kunne fungere, at vi har råd til at gøre den offentlige sektor større. Og så er jeg bange for, at vi risikerer at miste blikket for, at Danmark som nation jo ikke bare en eller anden virksomhed. Nej, Danmark som nation består jo af kød og blod, af slægter, af historie, af kulturer og ånd, af levende mennesker, der forvalter det, de har fået i arv, og som de en dag selv skal give videre.

Lige præcis den her tænkning, som jeg har forsøgt at skitsere her, altså at borgerne er til for velfærdsstaten, er også den tænkning, jeg mener er i fuldt flor, når vi har vores statsminister, der skælder ud på danskerne for, at nogle af dem gerne vil arbejde lidt mindre. Jeg må bare sige, at der jo ikke er noget unaturligt i, at i takt med at vi bliver rigere og mere produktive og innovative som samfund, er der nogle, der vil bruge den rigdom til at veksle den til mere fritid, mere tid med familien, mere tid i naturen, mere tid til at rejse og opleve og fordybe sig eller bare være nærværende med dem, man elsker. Men det må jeg forstå Socialdemokratiet ikke kan lide, nej, tænk sig, hvis nu det udfordrer det vigtigste, nemlig samfundskontrakten, at den offentlige sektor kan blive ved med at vokse.

Derfor vil jeg gerne i dag opfordre statsministeren til, at statsministeren bruger mere tid på at holde sin del af aftalen om samfundskontrakten. For hvad er det lige, danskerne får igen af at betale nogle af verdens højeste skatter? Ja, det er et sundhedsvæsen, der hænger i laser med årelange ventelister, plejehjem, hvor ældre demente damer mishandles, de heldige af dem må spises af med vakuumpakket mad og et ugentligt bad, de syge bliver mødt med formynderi og mistro i beskæftigelsessystemet, og det er hvert syvende barn, der kommer ud af folkeskolen uden at kunne læse, skrive eller regne. Så i stedet for at beklikke danskernes arbejdsmoral, når de ikke vil knokle mere for et system, der åbenlyst ikke virker, synes jeg, det ville være bedre måske at fokusere på, hvordan vi leverer noget bedre til danskerne.

Kl. 14:55

Det har været fremme tidligere i dag. Statsministeren spurgte retorisk for nogle år siden: Hvad er en skattelettelse værd, hvis ens mor eller far ligger på plejehjem med våd ble i 12 timer? Jeg synes jo egentlig, at man i forlængelse af det også skulle spørge: Hvad er 100.000 offentlige bureaukrater værd, hvis ens mor eller far ligger på et plejehjemmet med våd ble i 12 timer? Hvad er det værd, at Københavns Kommune ejer 4.000 kunstværker, heriblandt to bronzeskulpturer af noget brød til en samlet værdi af 20.000 kr., hvis beskæftigelsesindsatsen ikke får en eneste i arbejde? Ja, hvad er verdensmålskonsulenter i det offentlige værd, hvis man skal vente mange måneder på at få en operation? Jeg er ked af at sige det, men når det kommer til det offentlige, er det ikke penge, der mangler. Det er sund fornuft, der mangler. Og vi kan ikke bare forvente, at danskerne ligger vandret og løber solen sort for at blive ved med at betale penge ind til et system, der ikke bruger pengene klogere.

Men jeg har en god nyhed. Vi behøver heldigvis ikke at gøre alting, som vi plejer. Vi kan skabe en fantastisk fremtid for Danmark med mere frihed, mere ansvar, med bedre velfærd og med flere muligheder. Man kunne måske kalde det en ny samfundskontrakt, hvor vi politikere ikke forsøger at lave borgerne og samfundet om, når det ikke passer ind i systemet, men i stedet for lave systemet om, når det ikke passer til borgernes behov; hvor vi politikere forpligter os på mådehold og fornuft, når det kommer til brug af borgernes penge; hvor vi ikke er i tvivl om, hvad der skal ske som det første, når man har 68 mia. kr. i det økonomiske råderum, for det er selvfølgelig at give nogle af pengene tilbage til samfundet og borgerne; ja, hvor vi gennemfører en reel transformation fra at være en velfærdsstat til et velfærdssamfund. Det sidste er jo ikke bare klaret ved at fjerne lidt bureaukrati.

Nej, i et velfærdssamfund er borgerne jo ikke først og fremmest skaffedyr for staten. Det er myndige frie væsner, der må gøre, hvad de nu engang har lyst til, så længe de tager ansvar for det, også hvis de i en periode af deres liv ønsker at gå lidt ned i arbejdstid og være mere sammen med familien. Til gengæld vil de kunne opleve, at hvis de på andre tidspunkter i deres liv vil nikke den en ekstra skalle, så vil de hverken blive straffet af høje skatter i bunden, skadelige topskatter eller tiptoptopskatter, som ingen i øvrigt kan forsvare og forklare. Nej, i et ægte velfærdssamfund med en ny samfundskontrakt er borgeren i fokus; borgeren har frihed til selv at vælge velfærdstilbuddene, og vi skal stoppe med politisk at være så optaget af, at det partout skal være kommunen, der driver velfærdstilbuddene. Vi skal slippe friheden løs og så lade dem, som borgerne foretrækker, levere velfærden til dem, og måske vigtigst af alt skal vi stoppe med at belønne dem, der leverer dårlig velfærd, med flere penge, men i stedet indrette et system, hvor man går konkurs, når man leverer dårlig velfærd, fordi borgerne kan stemme med fødderne.

Jeg tror i det hele taget, vi skal have modet til at nytænke stort set hele indretningen af vores velfærdssamfund. Tag eksempelvis diskussionen om værdig alderdom. Kunne man forestille sig i fremtiden, at danskerne måske i højere grad selv bestemmer, hvornår de trækker sig tilbage fra arbejdsmarkedet? Vi har i Liberal Alliance foreslået at indføre noget, vi kalder fri pension, hvor man skattefrit kan indbetale penge til en konto, så man enten kan bruge dem til at forsøde tilværelsen, når man trækker sig tilbage fra arbejdsmarkedet, eller for egen regning trække sig tidligere tilbage fra arbejdsmarkedet. Det er et eksempel på nytænkning, der giver mere frihed og ansvar. Personligt synes jeg egentlig også, at Socialdemokratiets politiske ordfører, hr. Christian Rabjerg Madsen, åbnede en spændende debat her i sommer om udvidelse af arbejdsmarkedspensioner til at omfatte ældrevelfærd. Jeg tror, det er den type forslag, der ville kunne fremtidssikre vores velfærdssamfund, og jeg forstår ikke, hvorfor statsministeren pandede den debat ned. Jeg troede, det var sådan noget, der flugtede med ånden fra Marienborg.

Så lad os nu tænke nyt, lad os tænke stort, og lad os have modet til at udfordre den måde, vi har gjort tingene på tidligere, og den måde, vores system er indrettet på i dag. Der har jo ellers været masser af vældige snakke om, at det lige præcis er det, der er regeringens eksistensberettigelse og fortælling, altså at man er befriet fra yderfløjenes populisme, befriet fra usaglige taktiske hensyn og befriet fra at være en mindretalsregering, så magien nu kan opstå, og så man kan tænke generationer frem og tage de svære beslutninger, men desværre er der ikke noget, der tyder på, at regeringen i virkeligheden lever op til sit selvglade selvbillede. De kører land og rige rundt i en bus med en komiker, men politisk virker regeringen til at være kørt fast. Jeg mener dog, vi har behov for den type regering, som regeringen selv påstår den er. En sådan retning for Danmark vil jeg gerne bakke op om, hvor vi kan få en ny samfundskontrakt, sådan som den burde være, med en stat, der kender sin plads, så borgerne har frihed og ansvar til at finde mening, værdighed og skønhed i tilværelsen. Jeg holder nu.

Kl. 15:01

Fjerde næstformand (Karina Adsbøl):

Tak til ordføreren. Nu går vi i gang med de korte bemærkninger, og den første er fra hr. Mohammad Rona fra Moderaterne. Værsgo.

Kl. 15:01

Mohammad Rona (M):

Tak for det, og tak for en rigtig god tale. Jeg vil ikke spørge ind til toptopskat. Der tror jeg godt vi alle sammen ved hvor LA står. Men jeg kunne godt tænke mig lige at spørge ind til noget andet. Hvis vi nu forestiller os, at det øgede råderum også kan bruges på andre skattelettelser – et tænkt eksempel kunne være selskabsskat, aktiebeskatning eller noget i den stil, og ud over det har vi jo også en ambitiøs skattereform, der står i regeringsgrundlaget – vil LA så være med til den del af det, eller bakker man helt ud på grund af toptopskatten?

Kl. 15:01

Fjerde næstformand (Karina Adsbøl):

Ordføreren.

Kl. 15:01

Alex Vanopslagh (LA):

Jeg tror, ordføreren skal passe på, at ordføreren ikke tager munden for fuld, for jeg ved slet ikke, om regeringen er i så gavmildt et humør, at man kan være med til alt det sjove, at lette skatten, uden at være med til at indføre skadelig og uigennemtænkt symbolpolitik, som toptopskatten er. Men hvis det er tilfældet, vil vi selvfølgelig gerne være med til det. Så længe vi bliver inviteret til forhandlinger, dukker vi op, og så har vi tænkt os at kæmpe for vores synspunkter, og det er jo bl.a., at man ikke skal indføre den her toptopskat, og gerne også at man sænker andre skatter.

Jeg ser også gerne, at man sænker aktiebeskatningen yderligere. Men hvis man både indfører en toptopskat og nedsætter aktieskatterne yderligere, ja, så gør man det misforhold, der er mellem de to, endnu større, og dermed er incitamentet til at omgå toptopskatten også endnu større, og det synes jeg er lidt noget lovsjusk, og jeg synes ikke, den samlede skattereform fra regeringen virker helt gennemtænkt.

Kl. 15:02

Fjerde næstformand (Karina Adsbøl):

Værsgo for anden korte bemærkning.

Kl. 15:02

Mohammad Rona (M):

Tak for det. Tak for et klart svar. Budskabet med spørgsmålet var sådan set også at høre, om LA vil være med til at drøfte nogle af de her ting, og det kan jeg jo så forstå at LA gerne vil. Så det var godt at få det på plads.

For lige at gå til et helt andet emne ser vi jo, at nogle af de her borgere, som kan dansk og som har taget Danmark til sig osv., bliver hældt lidt ned af brættet, i forhold til at det er rigtig svært at få permanent ophold, og at f.eks. uddannelse ikke tæller med. Er det noget, LA vil arbejde for?

Kl. 15:03

Fjerde næstformand (Karina Adsbøl):

Ordføreren.

Kl. 15:03

Alex Vanopslagh (LA):

Som jeg forstår udfordringen, så er den den, at vi sender folk hjem, der har et midlertidigt beskyttelsesbehov, når beskyttelsesbehovet ophører. Der ser vi gerne i Liberal Alliance, at hvis man i den tid, man har været her, har tjent sine egne penge og ikke økonomisk har bedt andre om at forsørge sig, så skal man have bedre mulighed for at komme over på en arbejdsopholdstilladelse i stedet for. Det med, at en uddannelse skulle være nok i sig selv, er vi lidt mere skeptiske over for, men det kan jo være, at man på nogle af de områder, hvor der er mangel på medarbejdere, sosu'er og sygeplejersker, kunne gøre en undtagelse. Men i udgangspunktet er det for os arbejdet, der skal være nøglen til at få en arbejdsopholdstilladelse.

Kl. 15:04

Fjerde næstformand (Karina Adsbøl):

Tak. Så er det hr. Bjørn Brandenborg, Socialdemokratiet. Værsgo.

Kl. 15:04

Bjørn Brandenborg (S):

Tak for det. I podcasten »Casper 3080 Tikøb« siger hr. Alex Vanopslagh, og nu citerer jeg: Hvis du er en voksen mand, du har styr på dit liv og tre gange om året til en eller anden fest gerne vil tage noget kokain, mener jeg det burde være lovligt. Citat slut.

Jeg tager lige den sidste del igen: Det burde være lovligt. Jeg vil gerne spørge, hvilke erfaringer hr. Alex Vanopslagh bygger sin holdning på til, at kokain burde være lovligt.

Kl. 15:04

Fjerde næstformand (Karina Adsbøl):

Ordføreren.

Kl. 15:04

Alex Vanopslagh (LA):

Jeg mener ikke, det skal være kriminelt at købe eller for den sags skyld indtage det, der i dag er ulovlige stoffer. Det har i årevis været Liberal Alliances politik, at man skal afkriminalisere brugen af narkotika. Og hvilke erfaringer har man med det? Ja, man kan jo kigge på Portugal, hvor de har afkriminaliseret brugen af narkotika, hvilket har ført til et mere sikkert forbrug, bedre muligheder for at behandle misbrug, færre overdoser osv.

Det har løbende været en debat, både i sundhedsfaglige kredse og i socialpolitiske kredse, om, at den forbudspolitik, man har ført, hvor man gør mennesker, der har en afhængighed, og derudover også alle mulige andre til kriminelle mennesker, jo ikke virker efter hensigten. Den fører jo ikke til, at eksempelvis folk, der har et misbrug, lige pludselig ikke længere er afhængige, bare fordi de bliver gjort til kriminelle. Så det, at vi kan begynde at få en samtale om et reelt paradigmeskifte inden for de her områder, som jeg egentlig fornemmer at regeringen måske heller ikke er helt afvisende over for på andre områder i socialpolitikken, mener jeg er nødvendigt. Jeg mener ikke, at den forbudspolitik, vi har ført i Danmark i mange år, virker efter hensigten.

Kl. 15:05

Fjerde næstformand (Karina Adsbøl):

Værsgo for anden korte bemærkning.

Kl. 15:05

Bjørn Brandenborg (S):

Jeg tør godt sige, at Socialdemokratiet ikke synes, at man skal have lov til at købe kokain på et apotek, som hr. Alex Vanopslagh har sagt i en podcast. Kokain giver frontallapskader, punktformede blødninger i hjernen, depression, angst, er stærkt vanedannende og ødelægger menneskers liv. Hos Fri af Misbrug Familierådgivning har de også hørt podcast med hr. Alex Vanopslagh og har sagt, at de hver dag oplever, at forældres stigende brug af kokain ødelægger familier, flår dem i stykker og skaber en utryg barndom for tusindvis af børn i Danmark. Gør det på ingen måde indtryk på ordføreren?

Kl. 15:06

Fjerde næstformand (Karina Adsbøl):

Ordføreren.

Kl. 15:06

Alex Vanopslagh (LA):

Jamen det er jo lige præcis det, det gør. Det gør da et kæmpe indtryk, at det for folk, der bruger stoffer eller bliver afhængige af stoffer, har så voldsomme konsekvenser for dem selv og deres omgivelser. Det kan da i værste fald føre til dødsfald.

Det spørgsmål, man burde stille sig selv, er: Ville det ikke være bedre, hvis det var, at der var nogle stoffer, hvor der ikke var alt muligt skidteras i? Nu kunne jeg læse her forleden, at der er nogle pushere, der putter fentanyl i forskellige stoffer. Det ville jo ikke ske, hvis det var, at det i højere grad var reguleret. Så det synspunkt, jeg fremfører, er jo, at hvis man har det for øje, at man gerne vil undgå dødsfald, så må man prøve at tænke nyt i stedet for at have tillid til, at rockerne giver folk nogle – havde jeg nær sagt – ordentlige stoffer.

Kl. 15:07

Fjerde næstformand (Karina Adsbøl):

Tak. Så er det hr. Preben Bang Henriksen, Venstre. Værsgo.

Kl. 15:07

Preben Bang Henriksen (V):

Jeg er nødt til at fortsætte i forlængelse af min kollegas spørgsmål, for vi fik simpelt hen ikke svaret. Der blev spurgt om, hvilke erfaringer ordføreren byggede sin udtalelse omkring legalisering af kokain på, og det fik vi ikke at vide. Og jeg vil gerne supplere med et andet spørgsmål: Hvordan tror ordføreren egentlig det går, hvis man legaliserer noget – bliver der så mere af det, eller bliver der mindre af det?

Kl. 15:07

Fjerde næstformand (Karina Adsbøl):

Ordføreren.

Kl. 15:07

Alex Vanopslagh (LA):

Det tør jeg ikke udtale mig særlig skråsikkert om. Altså, intuitivt vil man jo tænke, at det kan føre til et større forbrug, hvis man afkriminaliserer noget eller decideret legaliserer det – det er jo to forskellige ting, for det, at det ikke længere er ulovligt at købe noget, er jo blot en afkriminalisering. Men hvis man ser på et land som Holland, som har haft lovliggjort cannabis i mange år, har det ikke ført til, at de unge i Holland har et større forbrug end unge andre steder i Europa. Tværtimod er der i gennemsnit mange flere unge i Danmark, der ryger cannabis, end i Holland, selv om det er lovligt i Holland. Så jeg tør ikke skråsikkert påstå, at et eller andet socialpolitisk paradigmeskifte på det her område vil føre til et større forbrug. Det vil helt klart være en af de bekymringer, man kunne have, og som ville være en af de ting, man ville skulle holde meget øje med.

Med hensyn til på hvilke erfaringer jeg bygger mit synspunkt om, at det vil være fornuftigt at afkriminalisere brugen af stoffer, vil jeg sige, at det bl.a. er FN's Kommission for Narkotika. Verdenssundhedsorganisationen har også tidligere været ude at anbefale de her ting. Altså, det er jo ikke grebet ud af den blå luft. Man kan også tage Moderaternes ordfører fru Nanna W. Gotfredsen, som jo har haft det her tæt inde på livet og hjulpet mange mennesker på gaden, og hun mener også, at det vil være en bedre hjælp for dem, at de ikke bliver gjort til kriminelle.

Kl. 15:09

Fjerde næstformand (Karina Adsbøl):

Ønsker hr. Preben Bang Henriksen sin anden korte bemærkning? Værsgo.

Kl. 15:09

Preben Bang Henriksen (V):

Jeg vil bare for mit eget vedkommende sige, at jeg synes, det er umådelig interessant, hvis ordføreren mener, at forbruget ikke kommer til at stige, for så skal vi da tage det til efterretning på mange andre områder. Der er jo ingen grund til at have hastighedsbegrænsning på motorvejene; hvis vi ophæver sådan en lovgivning, sænkes hastigheden nok, og det samme kunne gælde flere andre steder. Selvfølgelig medfører en legalisering da – og det viser erfaringerne fra USA – at forbruget stiger. Men det er åbenbart ikke noget, der bekymrer Liberal Alliance.

Kl. 15:09

Fjerde næstformand (Karina Adsbøl):

Ordføreren.

Kl. 15:09

Alex Vanopslagh (LA):

Jamen det er jo så de modsatte erfaringer, man har gjort sig i Portugal og Holland. Det her er jo et alvorligt emne, og jeg kan godt forstå, at man laver lidt polemik med det, og jeg forventer også, at de næste ordførere i rækken vil gøre det, og det er fair nok. Men altså helt alvorligt: Det her er noget, folk kan dø af; der er folk, der får en meget, meget stærk afhængighed af det. Lad os bare tage sådan noget som heroin, som jo angiveligt skulle være et af de mest afhængighedsskabende stoffer overhovedet – hvad i alverden får spørgeren til at tro, at hvis man har en meget stærk afhængighed og bliver gjort til kriminel, så vil man slippe sin afhængighed? Det er da mennesker, der skal behandles og mødes med en eller anden grad af forståelse. Og der mener jeg bare, at den tilgang, vi har, hvor vi gør mennesker, der har en afhængighed, til kriminelle mennesker, er forkert.

Kl. 15:10

Fjerde næstformand (Karina Adsbøl):

Tak. Så er det hr. Sigurd Agersnap for Socialistisk Folkeparti. Værsgo.

Kl. 15:10

Sigurd Agersnap (SF):

Tak for ordet, og tak til ordføreren for talen. Nu spurgte Moderaternes ordfører, hr. Mohammad Rona, før ordføreren om, hvad for nogle skattelettelser, han yderligere kunne forestille sig at bringe til bordet. Jeg forstår godt, at ordføreren svarede, at man skal passe på med, hvad man ønsker sig, for jeg har læst Liberal Alliances 2035-plan, og der er jo samlede skattelettelser for 100 mia. kr. Det er jo det tætteste, vi i hvert fald i den her sal kommer på en decideret revolution af den økonomiske politik i Danmark. Det vil have meget store konsekvenser, og den nulvækst, man forestiller sig i den offentlige sektor, er jo en de facto-nedskæring, når vi ved, at der kommer flere børn og flere ældre. Derfor synes jeg også, det var interessant at høre ordføreren sige, at de idéer, hr. Christian Rabjerg Madsen luftede hen over sommeren, hvor man selv skal spare op til ældreplejen eller til sin alderdom, også kunne være Liberal Alliance-politik. Men det bringer os jo ikke op på de 100 mia. kr., så jeg vil gerne høre: Hvor er det ellers, Liberal Alliance mener, at der kan findes besparelser eller man selv skal betale i den offentlige velfærd i dag?

Kl. 15:11

Fjerde næstformand (Karina Adsbøl):

Ordføreren.

Kl. 15:11

Alex Vanopslagh (LA):

Lad mig starte med at kommentere på det her Christian Rabjerg Madsen-forslag, for tanken med det er jo ikke, at det skal gå ind og fortrænge noget, der ellers ville være offentlige udgifter. Det, vi kommer til at se ind i de kommende år, er jo, at flere og flere danskere efterspørger ekstra velfærd på velfærdsområdet, og at flere og flere danskere har råd til det. Vi ser allerede nu, at Tryg, mener jeg det er, tilbyder en omsorgsforsikring, som det primært er børnene der køber, fordi de har dårlig samvittighed over, at de ikke besøger deres forældre, men hvor forsikringen så giver noget ekstra velfærd. Så tendensen er jo i gang.

Det, vi burde drøfte herinde, er jo, hvordan vi sikrer, at flest muligt kommer med på det hold, for det er ikke en holdbar løsning, vi skal øge skatterne til 80 pct., eller hvad ved jeg, for at imødekomme ethvert behov. Der synes jeg, at det forslag er spændende og en sådan meget dansk måde at gøre det på, hvor man involverer arbejdsmarkedets parter og finder en måde, der er mere solidarisk, end hvis man bare sagde: Nå, men det må enhver selv finde ud af.

Jeg håber, at ordføreren vil dykke ned i vores 2035-plan igen – for at svare på det andet spørgsmål – for der fremgår det jo, dels at vi jo faktisk afsætter penge til det demografiske træk, dels at den måde, vi vil finde pengene på, er ved at have en løbende effektivisering hen over en 10-årig periode af den offentlige sektor, helt i forlængelse af det, som Produktivitetskommissionen anbefalede i 2014.

Kl. 15:12

Fjerde næstformand (Karina Adsbøl):

Tak. Jeg kan ikke se, at ordføreren har trykket sig ind for anden korte bemærkning. (Alex Vanopslagh (LA): Jo, jeg tror det). Værsgo.

Kl. 15:12

Sigurd Agersnap (SF):

Tak for det. Det er jo sådan, at når folk går ud og køber private tilbud, er det i høj grad også, fordi vi hver især derhjemme bliver rigere, men at de penge, der følger med til den offentlige sektor, ikke tilsvarende bliver flere. Det synes jeg jo egentlig ikke er en så mærkelig udvikling, nemlig at når man bliver rigere derhjemme hver især, og hvis man så har en nulvækst i det offentlige, vil folk over tid sige: Så vil jeg hellere købe nogle bedre services uden for den offentlige velfærd. Så er ordføreren ikke enig i, at hvis man ikke afsætter penge til, at velfærden kan følge den udvikling, der ellers er i samfundet, vil folk købe flere private ydelser?

Kl. 15:13

Fjerde næstformand (Karina Adsbøl):

Ordføreren.

Kl. 15:13

Alex Vanopslagh (LA):

Jeg håber, jeg forstår spørgsmålet korrekt. Bare for at gøre det klart, vil jeg sige, at Liberal Alliances politik er, at det offentlige forbrug skal følge det demografiske træk. Faktuelt er det sådan, at der ikke har været nulvækst eller minusvækst generelt i dansk økonomi eller dansk politik – jeg tror dog, der var et enkelt år under Helle Thorning-Schmidt, hvor der var minusvækst. Ellers er det helt konsekvent de sidste 20 år, at man har tilført penge til den offentlige sektor, også langt mere, end hvad det demografiske træk retfærdiggør.

Kl. 15:14

Fjerde næstformand (Karina Adsbøl):

Tak. Så er det fru Helle Bonnesen, Det Konservative Folkeparti. Værsgo.

Kl. 15:14

Helle Bonnesen (KF):

Tak for det. Hr. Alex Vanopslagh startede jo med at tale om frihed og forpligtelser, så lad os gå lidt ned ad den vej. Den socialdemokratiske ordfører sagde her til morgen, at de unge skal tage en erhvervsuddannelse, og statsministeren er jo ude at sige, at danskerne skal arbejde fuld tid, for at vi kan sikre velfærdssamfundet. I dagspressen har hun endda været ude med, at store iværksættere ikke må trække sig tilbage arbejdsmarkedet, simpelt hen fordi man forventer, at den fremtidige skatteindtægt skal tilføres staten. Man siger altså »skal« og »skal« og »skaffedyr«.

Hos Konservative mener vi jo, at det er i familien, man bestemmer, hvem der skal tage den ekstra nattevagt, og vi mener også, at det er i familien, man taler med datteren om, om den der gode pære skal bruges til at blive elektriker eller til at blive arkitekt. Så er hr. Alex Vanopslagh enig i, at familien har meget større betydning end staten for, at vi får flere i erhvervsuddannelse, og for, at vi får det skatteprovenu, som vi vil have? Og har hr. Alex Vanopslagh i den forbindelse nogen tanker om, hvordan vi kan gøre familierne stærkere for at få et bedre samfund?

Kl. 15:15

Fjerde næstformand (Karina Adsbøl):

Ordføreren.

Kl. 15:15

Alex Vanopslagh (LA):

Absolut, og jeg er helt enig, hvad angår familierne, både i forhold til friheden til at indrette sin arbejdstid, som man vil, men også bredere set, i forhold til at familien er en kerneinstitution i et velfungerende samfund. Et af de forslag, vi har i Liberal Alliance, er jo, at pengene følger barnet. Det vil sige, at hvis man ikke ønsker at sende sit barn i en daginstitution, men hellere vil passe det derhjemme, så kan man bruge de penge, man ellers ville have fået – i gåseøjne – fra det offentlige, som et fradrag i stedet. Det er jo et af de forslag, vi har til at give mere fleksibilitet og bedre muligheder for, at børnefamilier kan gå ned i tid en periode, mens børnene er helt små, hvis det er det, de ønsker,.

Kl. 15:15

Fjerde næstformand (Karina Adsbøl):

Spørgeren for sin anden korte bemærkning. Værsgo.

Kl. 15:15

Helle Bonnesen (KF):

Tak. Hvis vi går tilbage til eksemplet her med, at iværksættere i Danmark, som har skaffet masser af jobs og masser af skatteprovenu til Danmark, ikke må trække sig tilbage, fordi man skal have den ekstra skatteindtægt, der forventeligt ligger en fremtidig indtjening, så klinger det jo lidt hult, når vi samtidig her til formiddag hører Venstres ordfører tale om, at vi skal til at se på iværksætteri. På den ene side har vi jo masser af muligheder. Altså, der er fantomskat, og der er lagerbeskatning. Der er masser af ting, vi kunne tage fat på, og KLAR-alliancen har også været klar til det her engang siden foråret. Men er det i virkeligheden lovgivningen, som ligesom er barrieren, eller er det vores kultur, der gør, at vi ikke er bedre til iværksætteri?

Kl. 15:16

Fjerde næstformand (Karina Adsbøl):

Ordføreren.

Kl. 15:16

Alex Vanopslagh (LA):

Jeg tror, det er begge dele. Vi har jo i høj grad en lønmodtagerkultur i Danmark, og vi har ikke nødvendigvis en kultur, hvor folk er risikovillige, og hvor belønningen for at være det er særlig høj. Men når kulturen lader noget tilbage at ønske så at sige, er det jo endnu vigtigere, at incitamenterne og lovgivningen er på plads. Der mener jeg da, at det mindste, vi kan gøre fra Christiansborgs side, er at vise den respekt over for iværksættere, der løber en kæmpe risiko og lægger en masse energi i det og måske fejler nogle gange, at de, når de så lykkes, ikke skal brandbeskattes bagefter.

Kl. 15:17

Fjerde næstformand (Karina Adsbøl):

Tak. Så er det hr. Pelle Dragsted, Enhedslisten. Værsgo.

Kl. 15:17

Pelle Dragsted (EL):

Tak for det, og tak for en som altid god tale. Jeg spidser altid ører og kan godt lide det mere ideologiske perspektiv, som kommer fra hr. Alex Vanopslagh, og også de her toner om, at borgerne ikke bare er økonomi. Det er sådan lidt nyt for mig på en eller anden måde, i hvert fald historisk set, at høre LA tale sådan om det. Men jeg tænker, om det ikke alligevel må være lidt paradoksalt for ordføreren at tænke over, at de organisationer, som står og jubler over statsministerens løftede pegefinger over for borgerne, er Dansk Erhverv og Dansk Arbejdsgiverforening. Det er jo nogle af de organisationer, som LA bliver finansieret af og normalt har et tæt samarbejde med.

Det er bare sådan en refleksion, men det, jeg egentlig vil spørge om, handler om frihed, for det er det der med, som jeg tror at hr. Ole Birk Olesen har formuleret det, at den enes frihed stopper der, hvor man rammer den andens næse. Det prøver vi også at praktisere, når vi en gang imellem mødes i karateklubben. Når vi snakker om landbruget, bliver det problem jo meget tydeligt. Vi har et landbrug, som ejer noget jord, men den måde, de bruger den her jord på, ødelægger altså naturen for alle os andre. Den betyder, at vi ikke kan tage ud at svømme i et rent hav, og at vi ikke kan hive torsk og rødspætter op. Hvor stopper landbrugets frihed til at ødelægge det for alle andre?

Kl. 15:18

Fjerde næstformand (Karina Adsbøl):

Ordføreren.

Kl. 15:18

Alex Vanopslagh (LA):

Nu ved jeg jo, at hr. Pelle Dragsted er noget så ufattelig sjældent som en socialist, der faktisk har noget økonomisk forståelse, så jeg kan jo godt lidt bruge nogle økonombegreber, og så ved jeg, at hr. Pelle Dragsted er med. Det har altid ligget i den liberale frihedforståelse, at hvad angår markedet og de negative eksternaliteter, altså det, at der ikke er omkostninger for samfundet indpriset i markedet, og at markedet derfor ikke regulerer sig selv på det område, så kræver det jo statslig involvering, og derfor er vi også et parti, som har været med til, senest med den seneste landbrugsaftale, at regulere dansk landbrugs kvælstofudledninger. Jeg tror, vi alle sammen har set de her billeder af de kritiske ilttilstande i de danske fjorde, og det er da meget alvorligt. Det er heldigvis også noget, vi har taget ansvar for politisk på Christiansborg en del år, ikke bare Liberal Alliance, men Folketinget, og det skal vi selvfølgelig fortsætte med.

Kl. 15:19

Fjerde næstformand (Karina Adsbøl):

Spørgeren for den anden korte bemærkning. Værsgo.

Kl. 15:19

Pelle Dragsted (EL):

Hvis vi havde taget ansvar for det på Christiansborg, havde vi jo ikke set de billeder, som vi har set. Det, der er problemet med de her kvælstofaftaler, er jo, at de bygger på frivillighed fra landbrugets side. Det kan man sige er lige præcis det modsatte af at sige: Der er faktisk nogle grænser her, hvor jeres frihed ødelægger friheden for alle de andre. Så mit spørgsmål er: Er Liberal Alliance med på at gå fra frivillighed til faktisk at sikre, at kvælstofudledningen kommer ned på et niveau, der gør, at vi igen får have, som trives, og hvor vi kan fange torsk og rødspætter med vores unger?

Kl. 15:20

Fjerde næstformand (Karina Adsbøl):

Ordføreren.

Kl. 15:20

Alex Vanopslagh (LA):

Jeg synes, det bliver lige en kende for unuanceret. Altså, hvis man ser på kvælstofudledningerne fra dansk landbrug siden 1989, er de altså reduceret med 43 pct. Det går den rette vej, vi er ikke i mål endnu, det er ikke tilfredsstillende, og der er mere, der skal gøres, også i forhold til kommunernes spildevand. Jeg synes, det vigtigste, inden man begynder at tale om, om vi skal vride armen om på dansk landbrug, er, at vi rent faktisk implementerer de initiativer, der bliver skitseret i den seneste landbrugsaftale, herunder udlægning af minivådområder og udtagning af landbrugsjorder. Der er en af udfordringerne, at man på myndighedssiden er alt for langsom til sagsbehandlingen, så der skal vi måske lige hanke op i os selv, så vi rent faktisk kan få implementeret de tiltag, vi er blevet enige om på Christiansborg.

Kl. 15:20

Fjerde næstformand (Karina Adsbøl):

Tak. Så er det hr. Martin Lidegaard, Radikale Venstre. Værsgo.

Kl. 15:20

Martin Lidegaard (RV):

Tak. Først og fremmest en kvittering for vores fremragende samarbejde i KLAR-alliancen, som jeg ser frem til at fortsætte. Hvis man nu gjorde det, som vi var enige om at regeringen burde gøre, nemlig tage fat i de to helt store reformhåndtag, international arbejdskraft og en oprydning i tilbagetrækningsordningerne, så man holder fast i seniorpensionen, men afskaffer efterlønnen og Arnepensionen, så ville vi jo få mellem 18.000 og 30.000 ekstra i arbejdsudbud og vel 10, 15, 20 mia. kr. ekstra i økonomisk råderum i 2030.

Og her kommer så spørgsmålet: For hvad skulle man så bruge alle de gode penge til? Og der håber jeg, at svaret fra hr. Alex Vanopslagh ikke kun er skattelettelser. Kunne vi ikke også investere nogle af de penge i fremtiden og ikke mindst i vores unges uddannelser? Det spørger jeg selvfølgelig om, fordi det ærgrer mig, at Liberal Alliance ligesom SF valgte at lave den her uddannelsesaftale med regeringen, hvor jeg godt forstår, at man har behov for at finde penge til erhvervsskoler og velfærdsuddannelser – det vil vi også gerne – men behøver vi at skære på kvaliteten i universiteterne, hvis nu vi fandt de mange penge, som vi er enige om vi gerne vil finde?

Kl. 15:22

Fjerde næstformand (Karina Adsbøl):

Ordføreren.

Kl. 15:22

Alex Vanopslagh (LA):

Det er jo ikke nogen hemmelighed, at vi gerne ser, at når man laver nogle reformer, der øger det økonomiske råderum, så bruger man en stor del af de penge på at lempe skatten, for så er man da helt sikker på, at de penge ikke er spildt.

Jeg ville jo gerne være med til at give også uddannelsessystemet et kvalitetsløft, men det, vi drøfter nu, er jo egentlig ikke, hvordan man får mere kvalitet ind. Vi snakker bare om, om vi ikke bare kan gøre det dyrere, om vi ikke bare kan bruge nogle flere penge, investere i noget mere. Der tror jeg bare, at vi snart skal til at have en ærlig snak i Folketinget om det. Skal vi ikke til at bevæge os væk fra den her tankegang om, at hvis vi bare bruger penge nok, er vores ryg som politikere fri, og så har vi gjort det, vi skal, og i stedet begynde at snakke om, hvordan vi skal bruge pengene, og hvordan vi skal bruge dem anderledes?

Der kunne jeg da også godt tænke mig høre Radikale Venstres bud på, hvordan vi sikrer højere kvalitet i uddannelserne. Statsministeren nævnte i sin åbningstale, som jo på nogle punkter var ganske glimrende, at vi aldrig har brugt så mange penge pr. elev i den danske folkeskole, og alligevel er de faglige resultater jo ringere end nogen sinde før. Så penge er jo ikke alt.

Kl. 15:23

Fjerde næstformand (Karina Adsbøl):

Spørgeren.

Kl. 15:23

Martin Lidegaard (RV):

Tak for svaret, for det hører jeg sådan set som en lille åbning. Vi vil da også gerne være med til at lette nogle skatter for det øgede økonomiske råderum; det er slet ikke det. Jeg er helt enig i, at penge ikke er alt, men det, der bekymrer mig med den øvelse, som Liberal Alliance nu indgår i, er jo, at den ligesom gør det modsatte. Den går imod alle faglige anbefalinger, imod erhvervslivets ønsker uden at have nogen som helst garanti for, at vi får løftet kvaliteten. Jeg tror, at en af vejene frem ud over øgede ressourcer til at løfte kvaliteten er større frisættelse af universiteterne med langt færre regler og langt større selvstyre, hvis jeg skal sige det kort og hurtigt.

Kl. 15:23

Fjerde næstformand (Karina Adsbøl):

Ordføreren.

Kl. 15:23

Alex Vanopslagh (LA):

Det fantastiske ved det forslag, som hr. Martin Lidegaard kom med, til at styrke universiteterne var, at det faktisk koster 0 kr. – my point proven.

Hvad angår universitetsreformen og den aftale, Liberal Alliance indgik, forstår jeg ordførerens bekymringer, og ordføreren ved også, at jeg delte nogle af dem. Men der, hvor jeg f.eks. bare er uenig med dansk erhvervsliv, er, at jeg synes jo, at noget af det bedste ved den aftale er, at der er en relativt hård dimensionering, så der er færre, der skal gå på universitetet i fremtiden. Det mener jeg er gavnligt for det danske samfund, og der har vi måske bare en uenighed.

Kl. 15:24

Fjerde næstformand (Karina Adsbøl):

Tak. Man skal huske, at der skal oversættes, hvis man bruger engelske udtryk.

Så er det fru Mette Thiesen, Dansk Folkeparti. Værsgo.

Kl. 15:24

Mette Thiesen (DF):

Tusind tak. Liberal Alliance er jo et parti, som rigtig mange unge mennesker stemmer på. Jeg har selv en dreng derhjemme på 14 år, som synes, at Alex Vanopslagh er rigtig sej, og som ser op til ham og måske også, medmindre jeg får påvirket ham lidt, kommer til at stemme på partiet. Derfor undrer det mig også meget, at man, når man har så mange unge mennesker, der ser op til en, går ud og taler om at gøre det er legalt at sælge kokain på apoteker og mener, at det er okay at tage kokain. Og nu læser jeg bare lige højt:

Kokain nedsætter hjernens og hjertets blodforsyning og kan derfor give hjerneskader, hjerteproblemer, forstyrrelser i hjerterytmen, hjertestop og problemer med at trække vejret.

Mener hr. Alex Vanopslagh reelt set, at han er et godt forbillede for alle Liberal Alliances unge vælgere, når han åbent går ud og siger det her om kokain?

Kl. 15:25

Fjerde næstformand (Karina Adsbøl):

Ordføreren.

Kl. 15:25

Alex Vanopslagh (LA):

Jeg synes, at enhver, der hidser sig op og polemiserer over det her, burde starte med at svare på dette: Tror I, at de her stoffer, som er så farlige og skadelige, bliver mere skadelige eller mindre skadelige af, at det er rockerne, der producerer dem? Det kunne jeg godt tænke mig et svar på.

Når det så er sagt, har jeg ikke været ude med et eller andet forslag eller sagt, at det er noget, LA kæmper for. Vores politik i Liberal Alliance er ikke engang, at man skal legalisere det. Jeg har deltaget i en podcast, hvor vi snakkede om en række emner, herunder socialpolitik, hvordan man hjælper folk af med deres misbrug, og om man har den rette tilgang med forbudspolitikken. Og der mener jeg, at det har vi ikke. Jeg mener ikke, at man skal straffe folk, der vælger at købe det ene eller det andet stof. Jeg kan forstå, at regeringen gerne vil give op til 2 års fængsel for at købe en joint. Jeg tror ikke på, at det virker. Det kommer ikke til at føre til hverken mindre forbrug eller mindre misbrug. Og når jeg ikke tror på, at den politik virker, har jeg heller ikke tænkt mig at skulle lade som om, jeg mener den virker, bare fordi stofferne er farlige, hvad de åbenlyst er. Og jeg har aldrig sagt, at det er okay at tage dem.

Kl. 15:26

Fjerde næstformand (Karina Adsbøl):

Spørgeren.

Kl. 15:26

Mette Thiesen (DF):

Jeg finder det faktisk ret naivt at tro, at de her kriminelle bander ikke bare finder andre måder at finansiere deres kriminalitet på i forhold til det her. Men vi kan da starte med massive udvisninger og fratagelse af statsborgerskab fra alle de udlændinge, som er repræsenteret meget voldsomt i de her statistikker.

Det, hr. Alex Vanopslagh taler om i den her podcast, er jo, at man skal kunne købe det på apoteker. Og hr. Alex Vanopslagh mener, det er okay, at man bare tager kokain – sådan lidt hyggekokain til weekenderne. Jeg synes bare, det er dybt problematisk, når man har så mange unge vælgere, som ser op til, at man så i den grad åbner op for noget, som er dybt, dybt skadeligt. Jeg er i øvrigt enig i det, hr. Alex Vanopslagh sagde tidligere, nemlig at vi skal sikre en god misbrugsbehandling. Det er bare ikke det, hr. Alex Vanopslagh lægger op til.

Kl. 15:27

Fjerde næstformand (Karina Adsbøl):

Når formanden rejser sig op, betyder det, at taletiden er opbrugt.

Værsgo ordføreren.

Kl. 15:27

Alex Vanopslagh (LA):

Hvis man eksempelvis kigger på de erfaringer, de har gjort sig i Portugal – nej, lad os tage et hjemligt eksempel i stedet for. Noget af det, vi har indført i Danmark, og som jeg mener vi skal være rigtig stolte af, er fixerum, hvor det offentlige er med til at betale for, at stiknarkomaner kan komme ind til en sygeplejerske for at indtage deres stoffer sikkert. Det betyder, at der er færre hiv-smittede, og at der er færre dødsfald. Det er politik, der virker. Så kan man godt stille sig op med en eller anden påtaget forargelse, men jeg er mest af alt optaget af at hjælpe nogle af de mennesker, der er på kanten af samfundet. Og der tror jeg ikke på, at den her forbudspolitik er særlig fornuftig.

Kl. 15:28

Fjerde næstformand (Karina Adsbøl):

Så er det fru Nikoline Erbs Hillers-Bendtsen, Alternativet. Værsgo.

Kl. 15:28

Nikoline Erbs Hillers-Bendtsen (ALT):

Tak for talen, og tak for det store fokus på nogle af de ting, som faktisk virker, og for generelt at ville frisætte flere mennesker fra vores system. Ordføreren er også inde på, at flere unge mistrives, og jeg hørte også den anden dag, at ordførerens parti ønsker at fjerne det sjette su-år. Jeg mangler lidt forståelse for sammenhængen mellem de to ting.

For Finans Danmark har for nylig lavet en undersøgelse, der viser, at hver femte dansker er søvnløs om natten på ugebasis pga. af deres lave  økonomi. Det vil sige, at flere unge er presset økonomisk, og det gør, at de mistrives. Så kan jeg bare ikke se nogen sammenhæng med, at man så vil fjerne endnu mere af deres økonomi. Så burde vi ikke give de unge en større frihed til at fokusere på deres uddannelse frem for at presse dem økonomisk og sikre mere mistrivsel?

Kl. 15:28

Fjerde næstformand (Karina Adsbøl):

Ordføreren.

Kl. 15:29

Alex Vanopslagh (LA):

Nu skal jeg jo formulere mig ordentligt og respektfuldt om alle studerende, men jeg har vitterlig ikke ondt af de studerende. Jeg har ikke ondt af unge, ressourcestærke mennesker, der går på universitetet, og som har udsigt til at sidde i trygge, sikre jobs med hæve-sænke-borde og frugtordning og en skyhøj løn, hvor de skal betale tiptopskat. I forhold til at det skulle være synd for dem, at de udover at få en skattefinansieret uddannelse og også verdens højeste uddannelsesstøtte så måske skal bekymre sig lidt, hvis det er sådan, at de ikke vil finde sig et fritidsjob ved siden af studierne, vil jeg sige: Jeg har ikke ondt af dem.

Så er det rigtigt, at jeg har engageret mig meget i diskussionen om unges mistrivsel, og det tror jeg ikke handler særlig meget om den førte uddannelsespolitik eller su-politik. Jeg tror snarere, der er nogle tektoniske plader, der har rykket sig i vores kultur, for det er jo i hele den vestlige verden, at vi ser en tendens til, at flere unge mistrives, uanset om de har su eller ej. Jeg tror bl.a., det drejer sig om en perfekthedskultur. Jeg tror også, det drejer sig om en kultur, hvor man hele tiden har en forventning om, at man skal være lykkelig og glad, og at man derved får sværere ved at acceptere livets modgang. Så jeg tror, det er nogle kulturelle ting, der er på spil, som vi desværre ikke kan løse med su-politik eller lignende.

Kl. 15:30

Fjerde næstformand (Karina Adsbøl):

Tak. Så er det spørgeren for sin anden korte bemærkning. Værsgo.

Kl. 15:30

Nikoline Erbs Hillers-Bendtsen (ALT):

Vi er helt enige om, at der er flere ting på spil. Men det her er en af de brikker, vi kan rykke på. Så jeg håber da, at ordføreren fremover vil være med til at sikre nogle små, men dog konkrete skridt mod at sikre bedre trivsel for flere unge.

Kl. 15:30

Fjerde næstformand (Karina Adsbøl):

Ordføreren.

Kl. 15:30

Alex Vanopslagh (LA):

Jamen vi kommer ikke til at gå med til eksempelvis at hæve su'en eller indføre det syvende su-år – tidligere var der vist et ubegrænset antal su-år, og det er der nok mange herinde der har været glade for – ud fra et synspunkt om, at ellers bekymrer de studerende sig. Altså, det er okay at bekymre sig. Det er okay, at man nogle gange synes, at livet er lidt svært. Det er okay, at der er lidt mere pasta og ketchup, mens man studerer, og måske skal man ud og få sig et deltidsjob ved siden af studiet. Det kan i øvrigt ende med at gavne en meget mere på sigt, end selve studierne kan. Så det er ikke den måde, vi ønsker at afhjælpe de trivselsudfordringer, der er, på.

Kl. 15:31

Fjerde næstformand (Karina Adsbøl):

Tak. Så er det hr. Kim Edberg Andersen, Nye Borgerlige. Værsgo.

Kl. 15:31

Kim Edberg Andersen (NB):

Tak for det, og tak til ordføreren for en god tale. Når man sidder som den sidste, kan man godt blive lidt imponeret over, hvor mange mennesker, der ikke har hørt efter, hvad ordføreren siger i forhold til kokain. Det er jo vildt nok i sig selv, at man ikke bare lytter i stedet for at tænke, at man kan komme med breaking news. Det er min fortolkning af det. Det er ikke sikkert, jeg er enig med ordføreren i, at det skal være på apoteket, man kan få kokain, men jeg køber fuldstændig ind på præmissen, at man da i hvert fald nok kan være sikker på, at den vare, man vil få der, er renere end den, man kan få ved den lokale pusher.

Når det så er sagt, vil jeg faktisk gerne spørge ordføreren om noget andet. Det er i forhold til folkeskolen, for der håber jeg jo ikke at der bliver sådan meget politik i det. Vi skal have fundet ud af og finde en løsning for folkeskolen, hvor vores børn får en god uddannelse og har det godt, mens de er der. Men jeg er jo fra landet og har den her problematik med, at skolerne lukker ude i de små landdistrikter, fordi det faktisk er en lille smule dyrere på taxameteret at holde en lille skole åben. Er LA fuldstændig afvisende over for, at vi laver en differentieret model, sådan at vi holder liv i skoler, som måske ikke er store nok til at kunne stå selv, men som er nødvendige for, at lokalsamfundet ikke lukker ned?

Kl. 15:32

Fjerde næstformand (Karina Adsbøl):

Tak. Ordføreren.

Kl. 15:32

Alex Vanopslagh (LA):

Tak for et godt spørgsmål. Når jeg trækker lidt på det, er det egentlig lidt, fordi jeg, hvis jeg skal være helt ærlig, er lidt i tvivl om, hvorvidt Liberal Alliance har en konkret politik på det område, altså en konkret holdning til, hvorvidt der skal være en forskel i tilskuddet, lidt a la det, man ser på gymnasieområdet. Jeg går ud fra, det er den model, man vil kopiere, og mig bekendt er det jo kommunerne, der selv fastsætter, hvor mange penge de bruger til folkeskoleområdet. Så jeg vil nok egentlig sige, at jeg har behov for at læse mig mere ned i det og blive klogere på emnet, før jeg kan sige et eller andet, for ellers vil jeg skulle stå her og ævle-bævle udenom – det kan jeg også godt finde ud af – men det tænker jeg ikke jeg behøver at gøre over for ordføreren.

Kl. 15:32

Fjerde næstformand (Karina Adsbøl):

Nej, og så er det spørgeren for anden korte bemærkning. Værsgo.

Kl. 15:32

Kim Edberg Andersen (NB):

Nej, jeg har det bedst med, at man bare siger det ligeud, og så får jeg et svar på et tidspunkt, når I har læst ned i det.

Et andet spørgsmål, som jeg har lidt på sinde, er selvfølgelig det her med den grønne omstilling. Jeg fuldstændig med på, at alle partierne undtagen mit eget er med i den her 2030-plan og føler, at det er nødvendigt at nå målet. Men jeg kan faktisk godt blive bekymret, for vi taler jo uden om, at atomkraft nok burde være en del af løsningen. Og der er jo kommet forskning frem, der viser, at på den lange bane, hvis vi holder op med kun at tænke 10 år frem, viser atomkraft sig også at være den billigste løsning. Er Liberal Alliance fortsat positive over for, at atomkraft kommer til at være en del af løsningen?

Kl. 15:33

Fjerde næstformand (Karina Adsbøl):

Ordføreren.

Kl. 15:33

Alex Vanopslagh (LA):

Ja, vi mener helt bestemt, at man for det første burde fjerne det forbud, der er mod, at kernekraft kan indgå i dansk energiplanlægning. Vi ønsker at nedsætte en Niels Bohr-kommission, der kan undersøge mulighederne for Danmark i forhold til kernekraft. Det kan både være i forhold til forskning i de nyeste teknologier, og det kan også være i forhold til, om der skal være et kernekraftværk i Danmark. Det tror jeg ikke ligger lige for, og jeg tror også – og jeg er jo tilhænger af kernekraft – det er vigtigt for os tilhængere af kernekraft at se det direkte i øjnene, at der endnu ikke har eksisteret et eneste kernekraftværk, der ikke har fået massiv statsstøtte. Så det er jo heller ikke uden ulemper.

Kl. 15:34

Fjerde næstformand (Karina Adsbøl):

Så er det hr. Thomas Skriver Jensen, Socialdemokratiet.

Kl. 15:34

Thomas Skriver Jensen (S):

Tak for det, og tak for en god og interessant tale, som jo på mange måder var ret liberal, altså med fokus på, at man som enkelt menneske i højere grad selv skal kunne få lov til at bestemme, hvor meget eller hvordan man vil arbejde.

Men jeg mener alligevel, at talen står i skærende kontrast til, hvad vi ellers har hørt fra Liberal Alliance, eksempelvis ved sidste års finanslovsdebat, hvor ordførerens kollega hr. Ole Birk Olesen jo nærmest brugte hele sin tale på en oplæsning af konkrete forslag til, hvordan man kan tvinge flere mennesker til at arbejde mere, fordi vi har behov for det. Ordføreren har også selv tidligere udtalt, at der er et stort behov for reformer, fordi der skal arbejdskraft til vores virksomheder, og det er jeg sådan set enig i.

Derfor er jeg kommet lidt i tvivl, og jeg kunne godt tænke mig at vide: Er det ikke vigtigt mere, at vi får den nødvendige arbejdskraft til vores virksomheder, sådan at vi kan vækste, og sådan at vi har råd til at have et godt velfærdssamfund i fremtiden? Har Liberal Alliance måske i virkeligheden skiftet holdning til det her spørgsmål?

Kl. 15:35

Fjerde næstformand (Karina Adsbøl):

Ordføreren.

Kl. 15:35

Alex Vanopslagh (LA):

Nu kunne jeg forstå, at ordførerens kollega fra SF på samme række, eller i hvert fald tæt på samme række, havde læst vores 2035-plan. Måske kunne I lave en lille studiegruppe, for så ville man kunne se, at vi stadig væk har stribevis af forslag til, hvordan man sikrer mere tilgængelig arbejdskraft i Danmark. Og det, det alt sammen har til fælles, er, at det handler om gode, sunde incitamenter. Ved at sænke skatten er der nogle, der vil vælge at arbejde mere. Ved at åbne op for udenlandsk arbejdskraft er der flere, der vil komme hertil og bidrage til Danmark. Og ved at sænke eller fjerne nogle af de offentlige ydelser til dem, der godt kan forsørge sig selv, så er der en større tilskyndelse til at komme i arbejde. Der er ikke et eneste forslag om, at det skal være tvungent at være på fuld tid, eller at man aldrig nogen sinde i sit liv må gå lidt ned i arbejdstid. Nej, det er alle sammen forslag, der handler om gode, sunde incitamenter, og det er gode reformer, der baserer sig på frihed og ansvar. Det kan også gøre et samfund rigere – det kan måske endda gøre det meget rigere end løftede moralske pegefingre.

Kl. 15:36

Fjerde næstformand (Karina Adsbøl):

Spørgeren.

Kl. 15:36

Thomas Skriver Jensen (S):

Ja, det er jo i grove træk, og nu kan det godt være, det er lidt karikeret sagt,  pisk til de mennesker, som ikke selv har mulighed for at holde mere fri, og gulerod til de mennesker, som er relativt velstillede og derfor har mulighed for at holde mere fri. Måske skal det i virkeligheden bare være mit spørgsmål: Er det Liberal Alliances politik – pisk til dem, der ikke selv har råd til at trække sig tilbage og holde fri, en gulerod til dem, der har råd til det?

Kl. 15:36

Fjerde næstformand (Karina Adsbøl):

Ordføreren.

Kl. 15:36

Alex Vanopslagh (LA):

Jeg tror da, det er fuldstændig korrekt, at det er ordførerens opfattelse af vores parti. Jeg mener jo, det er gulerod i alle ender og i alle spektre, fordi det handler om guleroden ved at arbejde, der bliver større, også hvis det handler om den person, der er på overførselsindkomst, og som vil opleve, at når vi har gennemført vores forslag om, at de første 7.000 kr. er skattefri, og at ydelserne er i øvrigt ikke stiger, men måske er lavere, så er gevinsten ved at tage et arbejde endnu større. Det er den samme gevinst, som kan motivere en topskatteyder i et land, hvor der ikke længere er topskat, til at arbejde 1 time ekstra. Det er jo gulerod begge dele.

Kl. 15:37

Fjerde næstformand (Karina Adsbøl):

Så er det fru Maria Durhuus, Socialdemokratiet. Værsgo.

Kl. 15:37

Maria Durhuus (S):

Tak, og tak for talen. Liberal Alliance har en vision i deres program, hvor der står, at det at have et værdigt menneskeliv kræver, at vi hver især kan forfølge vores egne mål. Det kræver, at vi alle tager ansvar for eget liv i stedet for at skubbe det over på andre. I dag antager man, at 122.000 børn i Danmark vokser op i hjem med alkoholmisbrug. Det er, hvad vi ved. Den store ubekendte er, fordi misbrug ofte foregår bag lukkede døre, og vi har ikke noget tal på børn, der vokser op i hjem med stofmisbrug. Lige nu er det estimerede tal fra center for rusmiddelforskning, at ca. 50.000-55.000 unge i alderen fra 15-24 år har problemer med rusmidler. Jeg tænker, at vi vel ikke kan være uenige om, at kokain er afhængighedsskabende og indgribende i menneskers liv. Hvordan vil hr. Alex Vanopslagh sikre de børn og unge et værdigt menneskeliv? Hvordan vil ordføreren sikre, at de sikres en ret til at forfølge deres drømme, når vi på samme tid kan læse om, at ordføreren går ud og fortæller om, at et så farligt stof som kokain er relativt harmløst?

Kl. 15:38

Fjerde næstformand (Karina Adsbøl):

Ordføreren.

Kl. 15:38

Alex Vanopslagh (LA):

Det citat vil jeg gerne se: at kokain skulle være harmløst. Det lyder da meget spændende. Det er ikke noget, jeg har sagt, men send det endelig over.

Nej, altså den måde, man skal tilgå familier, hvor forældrene har misbrugsproblemer, og hvor børnene mistrives, på, er jo egentlig den tilgang, vi sådan generelt, bredt set har i Danmark, forstået på den måde, at man jo har en pligt til, når man eksempelvis er pædagog eller skolelærer og der er en mistanke om, at der kan være noget særlig slemt på færde hjemme i en børnefamilie, at indberette det til kommunen, som så skal tage sagen op. Det mener jeg er den rette tilgang fremover på dette spørgsmål. Det er jo ikke noget, der kommer til at fjerne alkohol- og misbrugsproblemer. Uanset hvilke politikker vi fører i Danmark, vil der være folk, der ulykkeligvis falder igennem i tilværelsen og ender i misbrugsproblemer. Der har vi en særlig forpligtelse til at beskytte børnene, det er klart, og jeg er åben over for forslag om, hvordan man kan lave det opsøgende arbejde bedre.

Kl. 15:39

Fjerde næstformand (Karina Adsbøl):

Spørgeren.

Kl. 15:39

Maria Durhuus (S):

Jeg hørte ordføreren i et tidligere indlæg referere til Portugal. Jeg har også været i Portugal med udvalget og må sige, at jeg intet formidabelt så. Jeg så ikke andet end armod, og jeg så ikke andet end fattigdom, og jeg så ikke andet end forfærdeligheder dernede. Oregon sidder lige nu og kigger på muligheden for rekriminalisering.

Hvilke erfaringer omkring kokain og særlig Portugal er det, ordføreren refererer til? Ordføreren taler også om et værdigt liv. Er legalisering af narkotika noget, der giver et værdigt liv, med en retorik om fixerum og stiknarkomaner?

Kl. 15:40

Fjerde næstformand (Karina Adsbøl):

Ordføreren.

Kl. 15:40

Alex Vanopslagh (LA):

Jeg mener absolut, at hvis du er stofafhængig og skal stikke dig selv i armen for at tage et stof, er det langt mere værdigt at gøre det i et fixerum under rene og ordentlige forhold, hvad jeg egentlig også tror er Socialdemokratiets politik, end at det skal ske i uhumske gader og stræder potentielt med brugte kanyler, hvor du kan blive smittet med hiv. Jeg mener, det da er hævet over enhver tvivl, at eksempelvis fixerum har været en socialpolitisk forbedring. Og jeg tror, at ved at tænke i de baner, der hedder, at det ikke er formynderi og forbud, men at det er forståelse og hjælp, kan man føre en langt bedre socialpolitik og narkotikapolitik, end vi fører i dag.

Kl. 15:40

Fjerde næstformand (Karina Adsbøl):

Tak. Så er det hr. Morten Dahlin, Venstre. Værsgo.

Kl. 15:41

Morten Dahlin (V):

Jeg synes, ordføreren spinder lidt. Der tales om en model fra Portugal, afkriminalisering og noget med nogle mennesker, der har et misbrug. Det er jo ikke det, hr. Alex Vanopslagh taler om, når man lancerer Liberal Alliances nye kokainpolitik. Her taler man om en velfungerende voksen mand, der har styr på sit liv og tre gange om året går til fest, hvor han har lyst til at tage kokain. Man siger, at det skal han have lov til, og at han skal kunne købe det på et apotek.

Det er ikke en afkriminalisering. Det er en legalisering af kokain. Og når det nu skal gælde for den her velfungerende mand, der har styr på sit liv, så må det vel være ret let for Liberal Alliance at svare på, om det også skal gælde for de 18-årige gymnasieelever, der til forfesten, før de skal hen på skolen og hygge sig med vennerne med musik, dans og måske en øl eller fem, tager en bane kokain. Skal det så også være lovligt for dem at tage en bane kokain?

Kl. 15:41

Fjerde næstformand (Karina Adsbøl):

Ordføreren.

Kl. 15:41

Alex Vanopslagh (LA):

Jeg vil give oprigtige pluspoint for retorikken. Det er lidt komisk, at det starter med en anklage om, at jeg spinder. Jeg synes egentlig, at hr. Morten Dahlin skal lytte til udsendelsen, hvor jeg først siger: Liberal Alliances politik er alene en afkriminalisering. Så taler vi siden hen, hvor jeg også understreger, at det ikke er Liberal Alliances politik, om nogle teoretiske scenarier, der handler om, hvordan man kan sikre rene stoffer til dem, der i dag køber det af kriminelle. Så det er jo ikke et nyt politisk udspil fra Liberal Alliance. Det tror jeg også godt spørgeren ved. Men det er jo sådan med en afkriminalisering, at det så ikke længere vil være forbudt for nogen at købe eksempelvis en joint eller noget andet på samme måde, som det er forbudt i dag. Så i forhold til det konkrete eksempel, spørgeren bruger, med manden, der tre gange i løbet af et år tager det, der er et ulovligt stof i dag, vil det med en afkriminalisering ikke længere være strafbart for ham.

Kl. 15:42

Fjerde næstformand (Karina Adsbøl):

Spørgeren.

Kl. 15:42

Morten Dahlin (V):

Men jeg har lyttet til udsendelsen, og det er ikke en afkriminalisering, hr. Alex Vanopslagh foreslår. Hvis hr. Alex Vanopslagh nu vil bruge den her mulighed for at trække det, hr. Alex Vanopslagh sagde tidligere, tilbage, synes jeg bare, det er glimrende. For hr. Alex Vanopslagh taler for en model, hvor en velfungerende mand, der har styr på sit liv, tre gange om året skal have lov til at tage kokain, og han skal kunne købe det på et apotek. Det er legalisering; det ikke afkriminalisering.

Jeg vil bare spørge igen: Hvis ham manden, der har styr på sit liv, skal have lov til at tage kokain, hvordan vil man så forhindre, at de unge mennesker, der er til forfester før gymnasiefesten, gør det samme eller de folketingsmedlemmer, der er til julefrokost, eller de ansatte i partisekretariaterne, før Folketinget holder sommerfest?

Kl. 15:43

Fjerde næstformand (Karina Adsbøl):

Tak. Ordføreren.

Kl. 15:43

Alex Vanopslagh (LA):

Jeg vil gerne gentage, både hvad jeg har sagt nogle gange i dag, og hvad jeg har sagt til, jeg tror det var Danmarks Radio, der lavede en artikel om det, og hvad jeg i øvrigt også sagde i podcasten. Det er ikke Liberal Alliances politik at legalisere narkotika. Vores politik er, at cannabis skal legaliseres, og at det ikke længere skal være strafbart at købe narkotika, altså det, man kalder en afkriminalisering, hvilket i øvrigt har en ret bred faglig opbakning. Så kan man godt forholde sig til alle mulige hypotetiske scenarier, men det er det, der er Liberal Alliances politik, og det står jeg gladelig på mål for.

Kl. 15:44

Fjerde næstformand (Karina Adsbøl):

Tak. Så er det fru Camilla Fabricius fra Socialdemokratiet som den sidste.

Kl. 15:44

Camilla Fabricius (S):

Tak for det. Jeg ville egentlig have spurgt til LA's abortpolitik, men jeg synes faktisk, det, vi har gang i her, er utrolig interessant. Jeg er socialordfører, og jeg har været med i Socialudvalget ligesom min kollega her omme bagved, som er misbrugsordfører. Jeg bliver forvirret. Er det, Liberal Alliance ønsker, en afkriminalisering eller en legalisering? Og vi skal ikke begynde at snakke behandlingsmetoder. Vi skal snakke om legalisering eller afkriminalisering.

Kl. 15:44

Fjerde næstformand (Karina Adsbøl):

Ordføreren.

Kl. 15:44

Alex Vanopslagh (LA):

Svaret er afkriminalisering. Liberal Alliances politik er en afkriminalisering; det er ikke en legalisering ud over af cannabis. Det har jeg sagt ret klart og tydeligt nu, men jeg har sådan lidt på fornemmelsen, at der er en ekstra eller to herinde, der er lidt forvirrede over, hvad der er Liberal Alliances politik. Men det er altså afkriminalisering.

Kl. 15:45

Fjerde næstformand (Karina Adsbøl):

Spørgeren.

Kl. 15:45

Camilla Fabricius (S):

Det er jeg faktisk rigtig glad for. For noget af det, som ligger i regeringens portefølje, handler om at prøve at se, hvad det er, vi skal gøre, når folk er kommet i et misbrug, altså at se på, hvad det er, vi kan gøre ved det. Der synes jeg faktisk, ordføreren har været ret tydelig om, at når man er i et misbrug, skal vi selvfølgelig også tage hånd om det. Og jeg er helt enig med ordføreren i, at fixerum giver en værdighed. Jeg vil bare gerne være helt sikker, så der ikke bliver en eller anden misforståelse ude i medierne: Så det er altså afkriminalisering og ikke legalisering?

Kl. 15:45

Fjerde næstformand (Karina Adsbøl):

Ordføreren.

Kl. 15:46

Alex Vanopslagh (LA):

Det er jo fantastisk; vi undgår misforståelser i medierne. Det er utroligt, hvad vi kan herinde.

Nej, men det er korrekt forstået. Og prøv at høre her: Jeg påstår jo heller ikke, at det er en sort-hvid diskussion om, at hvis bare man afkriminaliserer, er alle problemer væk. Der findes også eksempler på steder, hvor nogle af de forsøg, man har, med at ændre lovgivningen er gået galt. Altså, der er amerikanske stater, hvor man har lovliggjort uden overhovedet at forberede behandlingscentre og lignende, og hvor man har de der fentanylcentre så at sige. Så der findes jo også dårlige erfaringer derude. Men jeg mener, at vi med et åbent sind i Folketinget burde se på de erfaringer, der er fra forskellige lande, og så se på, hvordan man kan lave en politik, der forebygger mest skade og mest misbrug.

Kl. 15:46

Fjerde næstformand (Karina Adsbøl):

Så er tiden gået. (Alex Vanopslagh (LA): Det var ærgerligt. Så vil jeg gå ned på apoteket. Tak for nu). (Munterhed). Vi siger tak til ordføreren. Den næste ordfører i rækken er hr. Søren Pape Poulsen fra Konservative Folkeparti. Værsgo.

Kl. 15:46

(Ordfører)

Søren Pape Poulsen (KF):

Tak for det. Jeg vil begynde, hvor statsministerens slap i tirsdags, nemlig hos Shu-bi-dua. Jeg er nemlig også interesseret i dem, der voksede og koksede, og i deres familier. Jeg opfordrer derfor til, at vi får familiernes forhold ind på den politiske dagsorden. Vi kan jo kalde det for den røde tråd i dansk politik.

Lad os sætte familierne først, for når familierne har det godt, har Danmark det godt. Et øget fokus på danske familier og på, hvordan de har det, vil være godt for politik. Det er ikke, fordi vi skal have politiske løsninger klar på alt. Det skal vi ofte afholde os fra, så familierne kan løse deres problemer selv, og det er selvfølgelig en politisk pointe. For familien er det vigtigste fællesskab. Det er der, vi søger trøst og støtte. Det er forbundet med livets største dybde, men det gør det ikke til en dans på roser at stifte familie.

De nybagte forældre med rande under øjnene, jeg har mødt foran kaffemaskinerne igennem årene, har nogle gange lignet noget, der var løgn. De slæbte sig igennem arbejdsdagen, og alligevel var deres liv fyldt med mening – mening og rigtig meget kaffe. Livet er så meget større end det, vi bestemmer over her i Folketinget. Derfor skal vi også tage hensyn. Så ja, vi skal finde en vej til højere arbejdsudbud, men vi skal også finde en klog vej.

Man kan f.eks. se til Norge, som er bedre til at lokke seniorer til at blive på arbejdsmarkedet, end vi er i Danmark. Hvis vi var lige så gode, svarede det til, at der trådte 66.000 personer ind på arbejdsmarkedet. Man kan også lette skatten for dem, der frivilligt vil arbejde, eller gøre noget mere for at få kvalificeret international arbejdskraft hertil. Sandheden er jo, at man i de danske børnefamilier arbejder mere end børnefamilierne i de EU-lande, vi normalt sammenligner os med. Danske forældre arbejder altså mere, end de gør i Østrig, Tyskland, Italien, Finland, Sverige, Slovakiet, Holland, Spanien, Ungarn, Irland, Tyrkiet, Estland, Luxembourg, Frankrig og Belgien.

Alligevel får vi at vide af Socialdemokratiet og regeringen, at det er et forkert ideal at ville arbejde mindre, selv om nogle børn måske har brug for at se deres forældre mere. Statsministeren mener, at det er på sin plads at tale om dovenskab i Danmark, og at vi skal op i gear. Jeg tror, hamsterhjulet drejer rundt i højeste gear hos de fleste danske børnefamilier. Selv om arbejdet er en stor del af livet, er livet heldigvis også andet end arbejde. Derfor vil jeg også sige noget om fællesskaber og ensomhed.

Vi har som mennesker brug for fællesskaber. Vi er alle sammen sociale væsener, og vores relationer til andre er afgørende for, hvordan vi har det. Faktisk viser tallene, at man dør tidligere end andre, hvis man er ensom, og det siger jo det hele – og samtidig slet ikke det hele. For vi skal jo ikke undgå ensomheden, fordi vi så kan leve et år eller to mere. Nej, det er de ensomme år, hvor man er fuldt i live, uden at leve fuldt ud, der er det hårdeste. Det er de år, hvor man længes efter at røre den lille hånd, man kunne som mor og far, men hvor de hænder, man ser mest, tilhører personalet på plejehjemmet.

Det går desværre i den forkerte retning. Flere og flere føler sig ensomme. Det er på en og samme tid svært at forstå, at mange har 300 følgere på Instagram, men ingen at gå i biografen med. Og samtidig er det meget let at mærke, at vi er kommet på afstand af hinanden. 500.000 danskere føler sig i dag ensomme. Der er der ikke kun én årsag til, men svaret findes i alle tilfælde i samhørigheden med mindst ét andet menneske. Men vejen til andre mennesker er ikke altid så ligetil, hvis man ikke føler, at man har nogen at gå til. Vi foreslår i Det Konservative Folkeparti, at man opretter et nationalt forsknings- og videnscenter for ensomhed. Ikke fordi det løser alle problemer, men fordi det kan være med til at belyse de mange forskellige årsager til ensomhed og give os mere viden om, hvordan vi opsporer ensomhed og hjælper med at forebygge.

Vi ved allerede noget, f.eks. at ensomhed er mest udbredt blandt unge og ældre, hos dem, der er en seksuel minoritet, dem, der sjældent deltager i fritidsaktiviteter, og hos dem, der sjældent har kontakt til deres familier og venner eller bor alene. Og i Danmark er vi nu mindre sammen med vores familier, end vi er i landene omkring os, og andelen af voksne, der bor alene, er stigende.

Kl. 15:52

Denne sommer kunne vi se og kunne vi mødes om at se »Balladen om kolonihaven« på TV 2, og vi kunne foran hvert vores fjernsyn sådan lidt indirekte beskæftige os med vores fællesskab ved at se på et fællesskab med problemer, må man jo nok sige. Det var underholdende tv på sin vis, men udsendelserne gjorde altså også lidt ondt, for det gik jo ikke så godt.

Jeg tror, at fremtiden bliver lys for den, der er god til at indgå i fællesskaber; den, der lytter og får tingene til at gå op; den, der står for noget og tilbyder sine stærke værdier i et fællesskab, og som har øje for relationerne og gyder olie på vandene, når det er behovet; den, der kort sagt er god til at være stærk for at hjælpe andre. Det er en enorm kompetence. Og det med at kunne samarbejde er vist sådan noget, man kalder en blød kompetence, men sådan en blød kompetence er et solidt fundament. Der er faktisk ikke noget fællesskab uden, og der er ikke nogen kunstig intelligens, som kan overtage det, for det kræver et hjerte.

Vi har et godt afsæt for at nærme os hinanden og føle samhørighed i Danmark. For vores normer og traditioner er gode rammer, når vi vil være fælles om noget. Det er også gode afsæt for at tænke over, hvem vi er som folk. For vi er et folk, og det er der identitet i, og man er bare lidt mindre alene, når man er en del af et stærkt kulturelt fællesskab, for så er der andre, der vil det samme liv som en selv. Men det er også der, mange føler sig allermest alene, f.eks. til jul.

Nu står jeg jo her og risikerer at lyde sådan helt gammeldags, og det kan jeg godt leve med, for jeg mener egentlig, at vores behov som mennesker ikke er defineret ud fra, hvilket liv den moderne verden kan tilbyde os, og jeg mener, at vi kan holde fast i vores højtider uden at blive selvhøjtidelige. For selv om vores fælles identitet giver os noget hver især, giver den os også muligheden for at glemme os selv lidt, fordi vi så kan være en del af noget større, og så slipper vi for at pille vores navler til blods og tænke over, om andre har det på samme måde som os selv, eller om vi er lidt mærkelige, hvor det bliver sådan noget: Lad mig nu se, hvordan de andre lever deres liv, på Instagram for at sammenligne. Det er der nemlig ikke tid til, når fjerboldene flyver nede i den lokale badmintonklub. Det er godt; så er man til stede.

Jeg er ikke positivt stemt over for den politiske strømning, vi har set på det seneste – det er den, der kostede os en helligdag; den, hvor kommissioner vil afskaffe efterskolerne, som vi kender dem; den, der fortæller os, at vi skal arbejde mere for statens skyld – for jeg synes, vi er kommet på afstand af det, livet er gjort af.

Jeg er heller ikke positivt stemt, når vi på den ene side i statsministerens tale hører, at der hurtigere skal sættes flere vindmøller op, men vi på den anden side samtidig kan læse i pressen, at regeringen direkte har modarbejdet opsætning af havvindmøller. Jeg håber virkelig ikke – som i virkelig ikke – at det er rigtigt, hvad vi har læst. Det har vi i Folketinget et ansvar for at forfølge og komme til bunds i.

Men ellers er jeg nu ganske positiv. For vi tager hul på et nyt folketingsår, og der er altid grund til at hæfte sig ved det gode. Statsministeren har allerede sagt en hel del fornuftigt om folkeskolen. Jeg kan tilslutte mig meget af det, og jeg vil tilføje: Lad os nedlægge den såkaldt understøttende undervisning. Det vil frigøre det, der svarer til 3.800 lærere. Jeg er sikker på, at de kan hjælpe elever, der har svært ved at forstå dansk og matematik, som eksempel. Lad os give eleverne mulighed for at prøve kræfter med at bruge hænderne i videre omfang, uden at det koster dem muligheden for at vælge en anden ungdomsuddannelse til, hvis det skal vise sig, at det er det, de helst vil.

For tænk nu, hvis der var nogen, der fandt glæde ved og mening med deres skolegang ved at være på en virksomhed en dag om ugen og så pludselig kunne se meningen med skolen. Tænk, hvis dét føltes som en plads i solen, som Shu-bi-dua også sang om. Det ville give gladere børn og unge, det ville give gladere forældre, og det er ikke nogen dårlig rød tråd. Tak for ordet.

Kl. 15:56

Første næstformand (Leif Lahn Jensen):

Vi siger tak til ordføreren, og der er en række korte bemærkninger. Den første er til fru Camilla Fabricius. Værsgo.

Kl. 15:56

Camilla Fabricius (S):

Tak for det. Det er altid en glæde at have lov til at stille spørgsmål til ordføreren. Det har jeg virkelig set frem til, og det var endnu en gang en god tale, og det var dejligt, at ordføreren også nævnte ensomhed; det sætter jeg stor pris på.

Det spørgsmål, jeg gerne vil stille, handler om det ønske, Konservative havde før valget, omkring de 40 mia. kr. i forhold til skattelettelser. Det syntes jeg helt ærligt var en del, og derfor kan jeg også være lidt nysgerrig på, om man mener det samme fra før valget og til efter valget.

Kl. 15:57

Første næstformand (Leif Lahn Jensen):

Ordføreren.

Kl. 15:57

Søren Pape Poulsen (KF):

Jamen det kan jeg meget klart sige. Vi har jo ikke præsenteret det på nuværende tidspunkt, men vi har jo sagt, at den skatteplan, vi lagde ud før valget, kommer vi til at revidere. Vi kommer ikke til at komme med en skatteplan, der afskaffer topskatten i et bestemt år. Vi kommer til gengæld til – og det glæder jeg mig til – at forhandle skat med regeringen her senere på året, hvor vores mål bl.a. vil være at hæve grænsen for, hvornår man betaler topskat.

Kl. 15:57

Første næstformand (Leif Lahn Jensen):

Spørgeren.

Kl. 15:57

Camilla Fabricius (S):

Tak for det. Det var næsten som taget ud af min mund. Og det synes jeg virker også, som om Konservative faktisk er tilbage på sporet i sådan en lille fornemmelse af at ville være med til at tage ansvar.

Så mit spørgsmål som opfølgning er: Er man villig til fra Konservatives side faktisk at træde ind på banen i forhold til også at løfte det tunge ansvar?

Kl. 15:58

Første næstformand (Leif Lahn Jensen):

Ordføreren.

Kl. 15:58

Søren Pape Poulsen (KF):

Vi tager gerne ansvar, også det tunge. Men nu kan forskellige folk jo definere, hvad det er at tage ansvar. Det er jo ikke nødvendigvis kun regeringen, der kan definere, hvad det er at være ansvarlig. Men jeg deltager meget gerne i de skatteforhandlinger, og jeg går også til skatteforhandlinger med den intention, at vi skal være med i sådan en aftale. For jeg synes, det er vigtigt.

Hvis vi kommer til et tidspunkt i vores land, hvor vi ender med måske, nu ved jeg ikke, hvad det ender med, men 5-6 mia. kr. i skattelettelser, som både skal være godt for bunden og hæve grænsen for, hvem der betaler topskat, så glæder jeg mig til at være med i sådan en aftale.

Kl. 15:58

Første næstformand (Leif Lahn Jensen):

Så er det hr. Jan E. Jørgensen. Værsgo.

Kl. 15:58

Jan E. Jørgensen (V):

Tak for det. Efter en valgperiode, hvor der ikke har været så meget snak om skattelettelser, ser vi nu ind i, at vi kan få skattelettelser, endda i milliardklassen. Derfor vil jeg godt takke De Konservative for at gå konstruktivt ind i debatten modsat vores venner i Liberal Alliance, der klatrede op i et træ.

Jeg vil stille et enkelt spørgsmål i den anledning: Anerkender Det Konservative Folkeparti, at regeringens planer for personskattelettelser gør Danmark rigere?

Kl. 15:59

Første næstformand (Leif Lahn Jensen):

Ordføreren.

Kl. 15:59

Søren Pape Poulsen (KF):

Ja, det gør det jo, for skattelettelser har det også med at være godt for arbejdsudbud m.v. Når vi går ind for skattelettelser, gør vi det først og fremmest, fordi det er godt for familien og det giver mere frihed til den enkelte familie. Men grundene til, at vi hver især går ind i det, er jo sådan set ligegyldige. Jeg anerkender helt det, spørgeren spørger om. Jeg kan styre min begejstring over toptopskatten osv., men nu går vi ind i rummet, og så håber jeg, at vi både kan lette skatten i bunden og i toppen.

Kl. 15:59

Første næstformand (Leif Lahn Jensen):

Spørgeren.

Kl. 15:59

Jan E. Jørgensen (V):

Jamen det er jo sådan set bare et ekstra godt argument for skattelettelser, som vi i Venstre på ingen måde er uenige i. Tværtimod er vi også ganske enige i det. For det handler jo også om det rimelige og retfærdige i, at man får lov til at beholde flere af de penge, man selv har tjent.

Kan jeg så regne med, at Konservative går konstruktivt ind i forhandlingerne, og er hr. Søren Pape Poulsen optimistisk, med henblik på om man kan se sig selv i en aftale med regeringen?

Kl. 16:00

Første næstformand (Leif Lahn Jensen):

Ordføreren.

Kl. 16:00

Søren Pape Poulsen (KF):

Jeg går ind med et meget optimistisk sind og med et ønske om at ville lave en aftale. Det kan jeg sige hundrede procent. Nu skal vi jo lige se, hvad der bliver lagt frem foran os, når vi kommer ind. Vi har jo hørt, hvad der er sagt i debatten, og med det, jeg hører, må jeg bare sige, at vi godt kan styre vores begejstring over en toptopskat. Vi synes egentlig, det er en dum idé, og vi synes egentlig ikke, at vores skattesystem kalder på at blive endnu mere kompliceret, end det er i dag. Men det er ikke sådan, at vi på forhånd siger, at det afholder os fra at være med i en aftale, for vi synes, at vi skal lette skatten i Danmark.

Kl. 16:00

Første næstformand (Leif Lahn Jensen):

Så er det hr. Henrik Frandsen.

Kl. 16:00

Henrik Frandsen (M):

Mange tak for ordet, og tak for en rigtig god ordførertale. For ca. 3 år siden indgik vi det, der hedder Nordsøaftalen, som Konservative jo også var en del af på det tidspunkt; Konservative er jo et grønt parti, der gerne vil klimaet osv. Da den aftale blev indgået, blev den jo virkelig fejret som et kæmpe skridt fremad, for nu fik vi en slutdato – en dato for, hvornår man skulle stoppe med produktion af olie fra Nordsøen. Det var et kæmpe fremskridt, og derfor blev jeg også noget overrasket, da jeg her for nogle uger siden kunne læse, erfare, at den aftale, som man jo virkelig havde fejret med champagne og det hele på daværende tidspunkt, ønskede Konservative faktisk at genåbne. Det blev jeg noget overrasket over, for det var jo en aftale, der gav nogle helt klare rammevilkår for en meget, meget vigtig del af erhvervslivet i Esbjerg og alt, hvad der har med offshore at gøre.

Mit spørgsmål er egentlig: Var det sådan en enlig svale, eller vil vi se, at Konservative gerne vil have genåbnet flere aftaler?

Kl. 16:01

Første næstformand (Leif Lahn Jensen):

Ordføreren.

Kl. 16:01

Søren Pape Poulsen (KF):

Vi står fuldt og helt ved den aftale, vi har lavet om Nordsøen – fuldt og helt. Det eneste, vi har sagt sammen med SF og Radikale Venstre var sådan set, at vi kom med en melding om, om ministeren ikke skulle indkalde os til en drøftelse. For når vi nu er på vej og har det ønske, som vi jo har i fællesskab, skulle man så ikke lige vende skråen en ekstra gang, inden man giver flere muligheder, som jo betyder, at man først hiver noget op af jorden om mange år? Det er jo ikke i morgen, man kan hive det op. Det er en proces, hvor vi er i gang med at frigøre os fra fossile brændstoffer.

Så det har vi sagt hele tiden, og hvis det ikke har stået tydeligt nok frem helt ned på sætningsniveau – jeg kender nu fru Mona Juul så godt, at jeg tror, hun har sagt det særdeles tydeligt – er det bare vigtigt for mig her at sige, at vi står hundrede procent på mål for vores aftale. Havde det her ført til, at der skulle være et udbud, og at nogle ville gennemføre det, står vi selvfølgelig ved vores aftaler, men derfor kan man jo godt nogle gange stille spørgsmål. Men det eneste, vi har bedt om, er egentlig bare et møde med ministeren, hvor vi spurgte, om man ikke lige skulle vende skråen en gang til. Vi kommer ikke til at løbe fra nogen aftaler, vi har indgået.

Kl. 16:02

Første næstformand (Leif Lahn Jensen):

Spørgeren.

Kl. 16:03

Henrik Frandsen (M):

Det glæder mig da rigtig meget at høre, for der er jo et meget, meget stort erhvervsliv, og det sagde jeg også lige før, i Esbjerg, men også i andre dele af landet, som jo investerer, i tillid til at de rammevilkår, vi melder ud fra Folketinget af, også er troværdige fremover.

Men jeg vil egentlig spørge: Hvad er det nye, der er sket på bare 3 år, og som gør, at man måske skal skrue ned for det der? Jeg tænker, at nu er der jo kommet krig i Ukraine, der er forsyningskrise, vi mangler gas, vi skal ikke importere gas fra Rusland længere, osv. Hvad er det, der konkret gør, at man gerne vil genåbne den så?

Kl. 16:03

Første næstformand (Leif Lahn Jensen):

Ordføreren.

Kl. 16:03

Søren Pape Poulsen (KF):

Vi har jo diskuteret klimaudfordringerne for vores klode i flere år, og jeg synes ikke, vi har diskuteret det mindre de sidste 3 år. Hvis vi alle sammen vil stå på mål for at sige, at vi har nogle kæmpe udfordringer, vi skal have løst, synes jeg, vi skal have en diskussion om, når vi står foran sådan et udbud, at det er noget, der først kan hives op om nogle år. Jeg tror, det er vigtigt at forstå det i den her diskussion. Det handler jo ikke om, at kommer der nogen og byder ind på det, starter det i morgen. Nej, der går en række år, og der spørger jeg bare, om vi ikke lige skulle overveje igen, om det er vejen at gå. Men vi står ved vores aftale, og det har vi også sagt klart og tydeligt.

Kl. 16:04

Første næstformand (Leif Lahn Jensen):

Så er det hr. Sigurd Agersnap.

Kl. 16:04

Sigurd Agersnap (SF):

Tak for ordet. Og tak til ordføreren for talen. Jeg vil gerne spørge til en af de debatter, der kommer, som jo er om CO2-afgiften på landbruget. Op til valget sidste år meldte Konservative jo meget klart ud, at man gerne vil have en CO2-afgift på netop landbruget. Jeg vil gerne høre, dels hvad det er for nogle overvejelser, der er hos Konservative, om, at landbruget skal bidrage, og hvordan den CO2-afgift skal fordeles, dels om Konservative mener, at der overhovedet er nogen vej til at leve op til vores klimamål, hvis ikke man får lagt en ambitiøs CO2-afgift på landbruget her og nu.

Kl. 16:04

Første næstformand (Leif Lahn Jensen):

Ordføreren.

Kl. 16:04

Søren Pape Poulsen (KF):

Ligesom vi tidligere lagde en afgift på vores industri og i den anledning lavede en aftale om kompensation. På samme måde mener vi også, at der skal være en CO2-afgift på landbruget, som også skal følges op af en kompensation, så de dygtige landmænd, vi har, rent faktisk får en mulighed for at omstille sig. Hvordan den skal indføres, hvor hurtigt, og hvad beløbene skal være har jeg overhovedet ingen bud på, for det er jeg ikke kompetent til at udtale mig om. Der venter jeg på ekspertudvalgets anbefalinger, og så må vi gå ind i en politisk diskussion om dem. Men vi skal indføre en CO2-afgift på det rigtige niveau, gøre det klogt, have landbruget med, men også tænke på, at hvis ikke vi giver en gulerod for at omstille sig, så kommer der ingen omstilling. Men ligesom der gjorde for industrien, kommer der også en afgift for landbruget.

Kl. 16:05

Første næstformand (Leif Lahn Jensen):

Spørgeren.

Kl. 16:05

Sigurd Agersnap (SF):

I forlængelse af det vil jeg også gerne høre til flyafgiften, som også er en af de grønne afgifter, der forhåbentlig snart skal debatteres her i Folketinget. Er De Konservatives tilgang også der, at alle pengene skal føres tilbage til netop flybranchen, til grønne brændstoffer? Eller mener Konservative, at en afgift i sig selv kan være fair, hvis man har en ret stor forurening, altså at så skal forureneren betale?

Kl. 16:05

Første næstformand (Leif Lahn Jensen):

Ordføreren.

Kl. 16:05

Søren Pape Poulsen (KF):

Vi skal spørge os selv, om vi laver afgifter på klimaområdet for at få penge i kassen, eller laver vi afgifter, fordi vi gerne vil animere til en omstilling. Hvis vi gerne vil animere til en omstilling, giver det jo god mening, at man fører pengene tilbage.

Nu synes vi jo i bund og grund, at når det kommer til fly og afgifter i den sammenhæng, at man burde have lavet den på europæisk plan – man burde have lavet den på brændstof. Altså, vi diskuterer det. Men jeg vil bare gerne sige, at hvis vi vil have omstilling, handler det ikke om at fjerne mulighederne, men om at gøre det attraktivt at omstille sig. Det synes jeg vi skal tænke på i hele klimadebatten, for det har vi også en fælles interesse i.

Kl. 16:06

Første næstformand (Leif Lahn Jensen):

Så er det fru Marlene Harpsøe.

Kl. 16:06

Marlene Harpsøe (DD):

Først og fremmest mange tak for en rigtig god tale af den konservative formand. Jeg bed jo mærke i i forbindelse med åbningstalen her i tirsdags, at statsministeren gjorde særlig meget ud af folkeskolen, og det, jeg sådan set også hører fra den konservative ordfører i dag, er, at folkeskolen også ligger Det Konservative Folkeparti på sinde.

Noget af det, som vi i Danmarksdemokraterne er meget optaget af, er jo bl.a. det her med praksisfagligheden i folkeskolen, altså hvordan vi får løftet den, sådan at der er flere unge mennesker og børn, som rent faktisk synes, at det er spændende at gå i skole og rent faktisk lærer noget. Jeg hørte også hr. Søren Pape Poulsen komme ind på det i sin tale. Har den konservative ordfører mulighed for at udfolde det noget mere, i forhold til hvad det er, der er De Konservatives tanker i forhold til folkeskolen?

Kl. 16:07

Første næstformand (Leif Lahn Jensen):

Ordføreren.

Kl. 16:07

Søren Pape Poulsen (KF):

Det vil jeg rigtig gerne. Først vil jeg gerne sige, at vi skal passe rigtig godt på vores folkeskole. Det siger jeg også som en konservativ, der også går hundrede procent ind for, at vi har friskoler og privatskoler, og at vi skal have den mangfoldighed, som vores skole har. Men folkeskolen er et af de der sidste store fællesskaber, vi har tilbage, hvor alle slags mennesker møder hinanden, og det skal vi fortsat sikre man gør.

Jeg var ret begejstret for den del af statsministerens tale, der handlede om folkeskolen. Derfor glæder jeg mig rigtig meget til at se, hvad det så præcis er forslaget går ud på. Vi har jo selv foreslået for et år eller halvandet siden, måske to, at vi synes, at der skulle være et praksisfagligt spor, altså at man i 8. og 9. klasse måske kunne vælge at være en dag om ugen ude på en virksomhed.

Jeg har også selv oplevet det i klasserummet. Lad os nu være ærlige: Der er nogle drenge i skolen, der har gjort langt mere indtryk på skolen, end skolen nogen sinde har gjort på dem. Der skulle vi gerne finde en vej til, at de har lyst til at gå i skole. Og det tror jeg de kunne få, hvis de står ude hos tømreren og ser, at Pythagoras læresætning lige pludselig giver mening i matematiklokalet, når de kan se, hvad de kan bruge det til i praksis. Det håber jeg at vi får meget mere af.

Kl. 16:08

Første næstformand (Leif Lahn Jensen):

Spørgeren.

Kl. 16:08

Marlene Harpsøe (DD):

Det lyder jo rigtig interessant, og vi er helt sikkert i Danmarksdemokraterne meget enige med De Konservative i det spørgsmål. Noget andet, jeg også gerne vil spørge ind til i forhold til folkeskolen, er jo, hvordan vi gør plads til flere, for der er jo helt sikkert bud i forhold til praksisfagligheden og også i forhold til drengene, og hvordan de kan rummes. Men der er også de stille piger, og hvordan vi rummer dem. Der er rigtig mange, der desværre oplever skolevægring i de her år, hvor familierne er splittede i atomer, fordi de netop ikke kan få hverdagen til at hænge sammen. Der kunne jeg godt tænke mig at høre lidt om, hvordan De Konservative tænker, at lige præcis familierne her også skal hjælpes.

Kl. 16:09

Første næstformand (Leif Lahn Jensen):

Ordføreren.

Kl. 16:09

Søren Pape Poulsen (KF):

Altså, tendenser har det jo med at skifte inden for mange politikområder. Jeg tror, at vi for nogle år tilbage gjorde en stor fejl, da det helt store hellige mantra i folkeskolen var »inklusion«. Altså, vi sagde, at vi for alt i verden ikke måtte udskille nogen til specialindsats – vi skulle helst bevare dem i klassen alle sammen. Det tror jeg har haft nogle meget store omkostninger for de elever. Jeg tror nu engang, at vi skal anerkende, at der er nogle, der har brug for en særlig indsats, som ikke nødvendigvis skal være i det samme klasserum. Det tror jeg også kunne give noget mere ro hos familierne, at man ikke bare partout skal være en del af det.

Kl. 16:09

Første næstformand (Leif Lahn Jensen):

Ja tak! (Søren Pape Poulsen (KF): Undskyld). Det er okay. Så er det fru Jette Gottlieb. Værsgo.

Kl. 16:09

Jette Gottlieb (EL):

Tak. Det Konservative Folkeparti har jo i mange år øvet sig på at være den blå bloks grønne samvittighed, men jeg synes, at det er blevet nedtonet lidt i de senere år. Så nu vil jeg spørge om noget og også lidt mere konkret ind.

Cirka en tredjedel af det CO2-udslip, vi skal nedbringe, hvis vi skal opfylde vores klimamål, stammer fra trafikken, og nu vil jeg spørge De Konservative, om de er enige i, at det, hvis vi skal opfylde vores mål, vil forudsætte, at man styrker den kollektive trafik på bekostning eller ved nedbringelse af enkeltmandsbilismen.

Kl. 16:10

Første næstformand (Leif Lahn Jensen):

Ordføreren.

Kl. 16:10

Søren Pape Poulsen (KF):

Selv om jeg også gerne vil være med i nogle kollektive tanker, må jeg jo nok sige, at der bliver Enhedslisten og Det Konservative Folkeparti nok ikke lige hurtigt enige, også fordi den kollektive trafik jo fylder mere nogle steder end andre.

Altså, når jeg er her i København – hvor jeg jo ikke bor; det er her, jeg har mit arbejde – står min bil herude i gården hele ugen, og så går jeg rundt i byen, eller også tager jeg en metro, hvis jeg skal nogen steder hen, for det kan bedst betale sig. Der, hvor jeg er vokset op, er virkeligheden bare den, at buschaufføren tit og ofte er den bagerste mand i bussen, og der har vi nogle udfordringer med den kollektive trafik, fordi det er svært at få den til at have så høj en frekvens, at det giver mening.

Derfor tror jeg, vi skal tænke nogle andre tanker. Jeg har ikke det endelige bud på det, men der er altså nogle steder i Danmark, hvor vi skal finde nogle andre løsninger end bare at have en masse busser kørende rundt. Det tror jeg ikke på. Og så skal vi også kigge på, hvordan biler jo udvikler sig. Vi får flere og flere elbiler – det er også godt for miljøet.

Kl. 16:11

Første næstformand (Leif Lahn Jensen):

Spørgeren.

Kl. 16:11

Jette Gottlieb (EL):

Grunden til, at jeg spørger, er jo, at De Konservative har gjort sig til talspersoner for rigtig mange at de infrastrukturprojekter, der helt åbenlyst fremmer bilismen. Altså, jeg tænker på veje og broer og alle mulige ting, og jeg kan også, hvis det skal være, nævne, at der er noget på vej omkring Viborg. Men det er jo alt sammen noget, der fremmer bilismen i stedet for at sikre, at der er andre transportmuligheder.

Vil ordføreren godt være med til at forstå og indrømme, at cirka en tredjedel af befolkningen ikke har noget frit valg, fordi de enten er under 18 år eller er lidt ældre og derfor ikke tør køre eller er i den situation, at de ikke har råd til en bil? Så vil ordføreren være med til at lave om på det?

Kl. 16:12

Første næstformand (Leif Lahn Jensen):

Ordføreren.

Kl. 16:12

Søren Pape Poulsen (KF):

Nej, det vil ordføreren ikke. Og jeg glæder mig over, at nu ser det langt om længe ud til, at der kommer motorveje omkring Viborg, og det var så sandelig da også på tide; at det ikke er sket før, er jo en kæmpe skandale, men nu kommer det.

Når det så er sagt, vil jeg også godt sige: De grønne biler skal jo have noget at køre på – de skal jo have noget at køre på. Vi får flere og flere elbiler, og de skal jo have gode veje at køre på, og derfor skal vi selvfølgelig stadig væk kigge på broer og veje og have et godt motorvejsnet.

Kl. 16:12

Første næstformand (Leif Lahn Jensen):

Så er det hr. Martin Lidegaard.

Kl. 16:12

Martin Lidegaard (RV):

Tak til hr. Søren Pape Poulsen for en virkelig god tale og for hans oprigtige og De Konservatives oprigtige optagethed af familien og generationskontrakten, som vi også er optaget af i Radikale Venstre. Jeg vil også gerne kvittere for vores fremragende samarbejde i KLAR-alliancen og alt det andet – det grønne osv.

Men jeg vil spørge om noget, vi ikke har snakket så meget om, nemlig i retspolitikken. Vi skal jo til at forhandle en ny bandepakke, og i den pakke, der er lagt frem fra regeringen, synes vi, der er utrolig lidt forebyggelse. Nu er det den tidligere justitsminister, der står på talerstolen, så han ved jo godt, ligesom vi gør, at noget af det, der virkelig virker, er de forebyggende indsatser, altså SSP-samarbejdet mellem skole og socialrådgivere og politiet – det at tage fat i de der lømler, mens de børn, og inden de bliver unge kriminelle. Det kunne vi bare godt tænke os at der blev lidt mere fokus på, for den bedste kriminalitet er jo den, der slet ikke bliver begået. Så skal vi heller ikke bruge så mange ressourcer på at straffe folk bagefter. Kunne det være en fælles sag for Det Konservative Folkeparti og Radikale Venstre?

Kl. 16:14

Første næstformand (Leif Lahn Jensen):

Ordføreren.

Kl. 16:14

Søren Pape Poulsen (KF):

Tak for det. Jeg har læst regeringens udspil til en bandepakke, og jeg må nok sige, at jeg sad og tænkte: Er der ikke noget her, jeg kan være lidt uenig i? Det har jeg ikke lige fundet endnu. Jeg synes, det er rigtig godt. Som jeg husker det, mener jeg, at punkt 1-6 faktisk er forebyggende tiltag – som jeg lige husker det – og jeg tænkte, at det var smart af regeringen lige at starte med det. Jeg er i hvert fald enig med spørgeren i, at den forebyggende del – og jeg har jo selv arbejdet inden for SSP-samarbejdet – er utrolig vigtig, for det er forhåbentlig det, der gør, at vi ikke skal have så mange bl.a. bandemedlemmer. Nu var det så lige den hårde del, vi taler om her. Vi er nødt til at finde en vej til – når de hårde bandemedlemmer er blevet sat i fængsel, som vi jo er lykkedes med i mange år – at arbejde med brødrene, for jeg tror, det er 25 eller 26 pct. af folk, der er involveret i bandekriminalitet, der har et familiemedlem, der også bliver det. Derfor skal vi ind og have den tidlige indsats, og den tidlige indsats er ikke, når de er 13 år; det er, når de er 8 år. Den tankegang skal vi altså bruge lidt kræfter på.

Kl. 16:15

Første næstformand (Leif Lahn Jensen):

Spørgeren.

Kl. 16:15

Martin Lidegaard (RV):

Det glæder mig. Jeg er helt med på, at de tidlige forebyggende indsatser bliver nævnt, men vi kan ikke finde ressourcerne til det. Og det her handler jo også om, om der følger noget med. Det er jo rigtigt, at det mindst lige så meget er socialpolitik og familiepolitik, kan man sige, som det er sådan det, vi normalt forstår ved retspolitik. Men jeg er glad for, at De Konservative er enige, for så kunne vi måske stå skulder ved skulder om at få det element ind. Vi synes i hvert fald – og vi har jo strammet op og forhøjet strafferammerne – at vi stadig væk har nogle ret store problemer derude, så noget kunne tyde på, at vi måske skulle tilbage til nogle af de gamle dyder også.

Kl. 16:15

Første næstformand (Leif Lahn Jensen):

Ordføreren.

Kl. 16:15

Søren Pape Poulsen (KF):

Ja, det er jeg helt enig i, og det handler selvfølgelig også om, hvad det er for nogle værdier, man får med i sin opvækst. Så er der nogle familier i dette land, der ikke evner at give deres børn de værdier, og der må vi jo så som fællesskab træde til for at hjælpe. Det må vi diskutere i forhandlingerne om bandepakken. Stående her har jeg ikke overblik over, hvordan ressourcerne er fordelt og alt det her, men vi skal både gøre den forebyggende indsats og selvfølgelig lave en hård indsats over for de bandekriminelle.

Kl. 16:16

Første næstformand (Leif Lahn Jensen):

Så er det hr. Morten Messerschmidt.

Kl. 16:16

Morten Messerschmidt (DF):

Ja, vi skal gøre en hård indsats. Det er jeg enig i, og traditionelt har Det Konservative Folkeparti og Dansk Folkeparti jo også, tror jeg, kunnet finde hinanden i retspolitikken. Derfor var jeg lidt overrasket, da jeg den anden dag kunne se, at Det Konservative Folkeparti mener, at man skal imødekomme kriminelle, der har fået gæld som følge af deres kriminalitet, altså at det ligesom skal løftes væk fra dem, at man skal eftergive dem deres gæld. Hvad er det for nogle tanker, der ligger bag det forslag?

Kl. 16:16

Første næstformand (Leif Lahn Jensen):

Ordføreren.

Kl. 16:16

Søren Pape Poulsen (KF):

De tanker, der ligger bag det forslag, er, at der jo er nogle indsatte, der, når de kommer ud i virkeligheden igen, har en meget stor gæld med sig som følge af sagsomkostninger. Vores forslag går ikke på, at det skal eftergives, hvis de skal betale erstatning til andre mennesker, men det er de sagsomkostninger, de har med sig. Hvis de, 5 år efter de er kommet ud, er i arbejde og ikke har lavet mere kriminalitet, vil vi gerne se på, om man så kunne eftergive dem den gæld, så de ikke bliver fastholdt i en form for kriminalitet, og så de kan komme videre i livet. For jeg har faktisk et ønske om, at selv om du måske har været i fængsel en gang i dit liv, skal du ud og være en del af fællesskabet igen. Så det er i den sammenhæng, man skal se vores forslag om at kunne eftergive den gæld. Jeg kan berolige hr. Morten Messerschmidt med, at det ikke er, fordi vi er ved at blive sådan totalt slappe på retspolitikken, bare rolig.

Kl. 16:17

Første næstformand (Leif Lahn Jensen):

Ordføreren.

Kl. 16:17

Morten Messerschmidt (DF):

Tak for den beroligelse. Det er jeg glad for. Min bekymring er bare, at det jo, hvis man gør det, sender et underligt signal måske især til ofrene – folk, der har været udsat for de forbrydelser, som der er tale om her, der så oplever, at man slipper lidt lettere. Det kan være okay, hvis der går 5 år og man kommer ind på en ordentlig livsbane osv., men hvem skal så afgøre det, og hvad er en ordentlig livsbane? Betyder det, at man bare har afholdt sig fra kriminalitet i de 5 år eller rettere, at det ikke er blevet opdaget? Altså, jeg forstår godt hensynet til resocialisering, som det hedder. Jeg vil bare advare mod at blive lidt for blød i knæene her, for det handler altså også om de ofre, der sidder derude med ar på sjæl og krop.

Kl. 16:18

Første næstformand (Leif Lahn Jensen):

Ordføreren.

Kl. 16:18

Søren Pape Poulsen (KF):

Det har jeg meget stor forståelse for. Jeg er aldrig blevet beskyldt for at være blød i retspolitikken, men en gang skal jo være den første. Jeg har det faktisk sådan, at det er meget, meget vigtigt for mig, at den gæld, vi taler om man kan eftergive, er som følge af sagsomkostningerne. Hvis der er nogle ofre, der skal have en erstatning, nogle ofre, der skal have penge, skal man selvfølgelig ikke kunne få eftergivet det. Det siger sig selv. Og så skal man være i arbejde eller uddannelse, og man skal ikke have begået ny kriminalitet. Og det er klart, at svaret på, hvordan man afgør, om man har begået ny kriminalitet, selvfølgelig er, om man er dømt for det eller ej, for sådan må det dog være.

Kl. 16:18

Første næstformand (Leif Lahn Jensen):

Så er det fru Nikoline Erbs Hillers-Bendtsen. Værsgo.

Kl. 16:19

Nikoline Erbs Hillers-Bendtsen (ALT):

Tak, og tak for talen og det generelle fokus i løbet af i dag fra ordføreren på mere tid til familien. Det støtter vi i Alternativet, ligesom vi også generelt støtter, at man skal arbejde lidt mindre, så man kan få tid til fritidsaktiviteter, fællesskaber og fleksibilitet i sin arbejdsdag. Tiden kalder også på det. Vi kan se, at flere og flere får stress og bliver sygemeldt, at man har mindre tid til familien, og at man generelt har en stigende mistrivsel i vores samfund. Vi ser også, at lande som Island og Storbritannien har forsøgt sig med 30 timers arbejdsuge eller 4 dages arbejdsuge, som har virket godt, har vist gode resultater og har vist, at sygefraværet er faldet, produktiviteten er forblevet den samme eller er steget, og at man har fået mere tid til det, som faktisk gælder i en hverdag.

Derfor vil jeg spørge ordføreren, om Det Konservative Folkeparti kunne være med på at kigge ind i, om man kunne skabe et incitament til, at flere satte arbejdstiden ned, både i det offentlige, men også i de private virksomheder.

Kl. 16:20

Første næstformand (Leif Lahn Jensen):

Ordføreren.

Kl. 16:20

Søren Pape Poulsen (KF):

Det her med, hvordan vi arbejder og arbejdstid, synes jeg i bund og grund, at jeg vil overlade til arbejdsmarkedets parter – det er bare lige for at sige det. Altså, vi kommer ikke til at sige, at vi skal have en generel nedsættelse af, hvad det er at arbejde på fuld tid. Det, vi taler meget for, er jo, at du i din familie igennem livet kan have forskellige ønsker om, hvornår du giver den fuld gas på arbejdet. Altså, jeg står ikke her og siger, at vi bare skal arbejde mindre. Jeg synes, vi skal være fleksible. Jeg forstår godt, hvis der er en familie, der siger: Nu har vi to børn på 1 og 3 år; vi har godt nok brug for, at der er en af os, der ikke lige er på fuld speed i øjeblikket. Og så kan det være, at nogle år senere er man begge to på fuld speed. Det skal man helt selv afgøre. Jeg synes bare, det er vigtigt, at familien kan træffe det valg. Og med det valg følger så også den konsekvens, at hvis man arbejder lidt mindre, vælger man også i familien at tjene lidt mindre. Men jeg mener, at familien skal have det valg, og at de ikke skal slås i hovedet, hvis de tager det valg.

Kl. 16:21

Første næstformand (Leif Lahn Jensen):

Spørgeren.

Kl. 16:21

Nikoline Erbs Hillers-Bendtsen (ALT):

Jeg helt enig i, at vi skal have mere fleksibilitet igennem livet, så man kan vælge at arbejde, hvor det giver mening at lægge en større arbejdsindsats. Men mener ordføreren ikke, at vi har et samfundsansvar for at sikre, at flere trives, at vi øger produktiviteten der, hvor det faktisk viser sig, at man kan gøre det ved at nedsætte arbejdstiden, og faktisk sikre, at der er et større incitament til at sætte arbejdstiden ned, så flere trives, der er færre sygedage, og vi øger produktiviteten?

Kl. 16:21

Første næstformand (Leif Lahn Jensen):

Ordføreren.

Kl. 16:21

Søren Pape Poulsen (KF):

Jeg tror, vi kommer til at se et arbejdsmarked, der byder på mange forskellige konstellationer. Vi ser det jo allerede i dag, hvor nogle virksomheder gør det på én måde, og nogle jobtyper kan gøre det på én måde. Vi ser nogle, der forsøger sig med nogle arbejdsuger, hvor du har en 4-dages arbejdsuge, der så er længere, og så har du fri 3 dage. Altså, der er alle mulige former. Det er helt fint med mig. Jeg synes, det skal passe ind i, hvordan man som lønmodtager og arbejdsgiver kan aftale sig frem til det, og så skal du tage en beslutning i din egen familie om, hvordan du vil strikke din hverdag sammen.

Kl. 16:22

Første næstformand (Leif Lahn Jensen):

Så er det hr. Jens Joel.

Kl. 16:22

Jens Joel (S):

Tak for det. Og tak til De Konservatives formand for talen og også for at nævne kolonihaven i Aalborg og vigtigheden af civilsamfundet. Jeg tror, Niels Hausgaard kalder Susanne i serien for et rigtigt jern, altså sådan en, der får tingene til at ske, og det er jo også sådan nogle, som er med til at skabe vores samfund. Nogle andre rigtige »jern« er jo nogle af dem, der arbejder i vores sundhedsvæsen, og jeg vil egentlig gerne læse et citat op for formanden, som handler om udfordringer i sundhedsvæsenet og løn- og arbejdsvilkår, og det lyder sådan her:

Det er svært at løse, fordi det ikke bare handler om penge, men det er også et spørgsmål om at finde de hænder; det at få uddannet flere og at sørge for løn- og arbejdsvilkår er helt sikkert en del af løsningen.

Har ordføreren og formanden for De Konservative et bud på, hvem der klogt anerkender, at løn- og arbejdsvilkår her spiller en afgørende rolle?

Kl. 16:22

Søren Pape Poulsen (KF):

Jeg kunne i hvert fald sagtens have fundet på at sige det. Jeg ved ikke, om det var mig, der sagde det, men det der kunne godt have været mig. For det gør de da. Løn betyder noget for alle mennesker, og arbejdsvilkår betyder noget for alle mennesker.

Hvis vi kommer til at tale om de der fire grupper – og måske bliver der nogle flere, jeg har ikke helt forstået det – der nu sådan særlig skal tilgodeses, så har jeg det bare sådan, og det mener jeg af et helt ærligt sind, at jeg er bange for, at det, at man nu laver en forhandling med nogle særlige grupper, som man hiver frem, kommer til at trække et spor efter sig, som får nogle konsekvenser for den danske model. Jeg er bekymret for det. Jeg kan jo ikke vide, om det sker, og jeg håber ikke, at det sker, men jeg tænker lidt på, hvad det får af betydning, når man skal forhandle de næste offentlige overenskomster, hvis man så laver en forhandling nu. Altså, mon ikke man vil kigge til det? Og kan vi så overhovedet håndtere det pres, der kommer? Jeg kan unde alle mennesker noget mere i løn, men vi er jo bare nødt til at se på, hvad er det for en ramme, vi forhandler, og hvem der så skal have det. Og det synes jeg man skal afgøre ved et forhandlingsbord, og ikke fordi man politisk har udvalgt nogle særlige grupper på forhånd.

Kl. 16:24

Første næstformand (Leif Lahn Jensen):

Spørgeren.

Kl. 16:24

Jens Joel (S):

Det er faktisk ikke hr. Søren Pape Poulsen selv, men en anden konservativ, der har sagt det. Men det er jo også humlen her, at løn- og arbejdsvilkår spiller en rolle. Treparten er jo ikke nogen ny ting i den danske model, og der vil jeg egentlig bare spørge, om ikke hr. Søren Pape Poulsen så er enig i det at sætte fokus på, at vi skal rekruttere nogle medarbejdere nogle af de steder, hvor vi har allersværest ved at rekruttere og fastholde medarbejdere, og at det da også er et politisk ansvar at sørge for, at det sker, altså at vi f.eks. på vores sygehuse, i vores daginstitutioner eller i vores ældrepleje har ansatte nok, så danskerne faktisk får den velfærd, de forventer.

Kl. 16:24

Første næstformand (Leif Lahn Jensen):

Ordføreren.

Kl. 16:24

Søren Pape Poulsen (KF):

Jo, og det kan man gøre på mange måder, og jeg tror ikke, jeg har alle svarene. I øvrigt er jeg glad for, at det er en konservativ, der har sagt det der. Men jeg tænkte det nok, jeg kunne godt høre, at det var et klogt citat.

Der er jo mange, der siger noget i den her debat, og vi kan næsten vælge dem, vi er mest enige med, men der er jo også mange, der siger, at det, der virkelig betyder noget for dem, er, at de har indflydelse på deres arbejdsdag, hvordan arbejdet tilrettelægges, hvor mange vagter man skal have, f.eks. på et sygehus. Det er en del af det.

Så synes jeg også, vi bør få sat skub i det i forhold til de sygeplejersker, der faktisk er kommet til Danmark fra udlandet. De venter 2-3 år på at få en autorisation, og det kunne vi også gøre noget ved. Jeg er enig i, at det hele har en betydning; selvfølgelig har det det.

Kl. 16:25

Første næstformand (Leif Lahn Jensen):

Tak. Så er det fru Maria Durhuus. Værsgo.

Kl. 16:25

Maria Durhuus (S):

Tak for en god tale. Der er uendelig mange gode takter i hr. Søren Pape Poulsens ordførertale. Der er både resocialisering og en folkeskole osv. osv. Jeg undrer mig derfor over, at da finanslovsforslaget for 2023 skulle fremlægges, var blækket knap nok tørt, før hr. Søren Pape Poulsen havde meldt ud, at Konservative var ude. Senere har vi hørt fra den politiske ordfører, at I nok skulle have været med i forbindelse med det forslag.

Er du enig med din politiske ordfører i, at I skulle have været med i forbindelse med finanslovsforslaget, som I ret hurtigt meldte jer ud af, nu hvor der er så gode takter i ordførerens tale?

Kl. 16:26

Første næstformand (Leif Lahn Jensen):

Ordføreren.

Kl. 16:26

Søren Pape Poulsen (KF):

Jeg tror, jeg fik det samme spørgsmål, da vi diskuterede ved sådan den nye åbningsdebat i januar. Jeg tror, det var hr. Benny Engelbrecht, der stillede mig det samme spørgsmål – jeg tror, det var hr. Benny Engelbrecht – hvor jeg sagde, at vi nok lige var hurtige nok på aftrækkeren. Om vi så skulle have været med eller ej, kan man nok bedre tage stilling til, når man kan se, hvad forhandlingsresultatet bliver. Vi tænkte, at reserven var meget lille, og vi var nok meget hurtige til at sige: Der er simpelt hen for mange ting, vi ikke bryder os om.

Men som jeg sagde i januar, og som jeg gerne gør til mine ord i dag, for nu skal vi jo til at forhandle finanslov lige om lidt: Altså, vi kommer til at sætte os til det bord, og vi skal ikke bare smides ud, men bæres ud derfra, før vi går. Om vi så kan blive enige, må vi jo se, men vi kommer selv med et forslag, og så håber jeg selvfølgelig, at der også vil blive plads til vores prioriteter. Det er selvfølgelig en forudsætning, at alle jo skal have noget, for at det er en god aftale. Det tror jeg også spørgeren erkender.

Kl. 16:27

Første næstformand (Leif Lahn Jensen):

Spørgeren.

Kl. 16:27

Maria Durhuus (S):

Jeg har ikke yderligere bemærkninger, tak.

Kl. 16:27

Første næstformand (Leif Lahn Jensen):

Tak. Så er den næste hr. Thomas Skriver Jensen. Værsgo.

Kl. 16:27

Thomas Skriver Jensen (S):

Tak for det, og tak for en god ordførertale. Jeg synes, det var enormt interessant. Kæden knækkede en lille smule for mit vedkommende, da vi nåede til spørgsmålene og sådan lidt mere konkret, da der blev stillet et spørgsmål fra Alternativet. Jeg synes, der må være grænser for, hvor langt man skal rykke sig væk fra nogle vigtige værdier i vores samfund for at lægge afstand til en regering. For mig er det en vigtig værdi i en familie, at forældre går på arbejde. Det er vigtigt for vores samfund, at vi har to forældre, der begge to bidrager. Det er et vigtigt signal at sende til vores børn. Jeg synes, at hr. Søren Pape Poulsen svarede rigtig, rigtig vævende på, om han mener, det er vigtigt, at begge forældre står op og går på arbejde, bidrager til vores samfund og sender et signal til vores børn, og derfor vil jeg bare give ham muligheden for at fortælle mig, at jeg har hørt det forkert. Det håber jeg.

Kl. 16:28

Første næstformand (Leif Lahn Jensen):

Ordføreren.

Kl. 16:28

Søren Pape Poulsen (KF):

Jeg kan bekræfte, at spørgeren hørte det forkert. Jeg synes, det er sundt for børn at se, at far og mor går på arbejde. Det er jo en værdi, for penge kommer ikke fra himlen; de kommer ved, at man arbejder. Jeg synes, at folk skal arbejde alt det, de vil. Den debat, jeg har interesseret mig lidt for, er, at man som familie jo selvfølgelig ikke skal slås i hovedet, fordi man siger, at der kan være nogle år i ens liv, hvor den ene vælger at gå lidt ned i tid, fordi det passer bedst hjemme i familien. Det mener jeg ikke er dovenskab, eller fordi man ikke vil være en del af samfundskontrakten eller velfærdssamfundet eller noget som helst andet. Der mener jeg bare, at det er sundt og godt.

Jeg er også opdraget til, fra jeg var helt lille, at man arbejder. Man arbejder og tager fingrene op af lommen, før man beder andre om hjælp. Men der skal være plads til, at man som familie også kan lave nogle prioriteringer der. Altså, man arbejder ikke af hensyn til velfærdsstaten. Man arbejder først og fremmest for at forsørge sin familie og sig selv og for at udvikle sig. At vi så også skal have et fællesskab, hvor vi betaler skat og har sygehuse, skoler osv., går jeg selvfølgelig ind for. Så kan vi jo have den evige diskussion herinde om, hvor høj den skat skal være, og det er jo så en anden diskussion.

Kl. 16:29

Første næstformand (Leif Lahn Jensen):

Spørgeren.

Kl. 16:29

Thomas Skriver Jensen (S):

Jeg er lidt mere fortrøstningsfuld nu, og tak for det svar. Jeg er glad for at høre, at vores værdier på det punkt er ens. Grunden til, at jeg spørger, er jo, at jeg synes, vi ser en glidebane og en dårlig tendens i vores samfund, hvor den ene forælder og i nogle tilfælde begge forældre i store perioder søger væk fra arbejdsmarkedet. Det synes jeg bare er en uheldig udvikling, og jeg vil bare gerne spørge hr. Søren Pape Poulsen, om hr. Søren Pape Poulsen ikke synes, at det er en uheldig udvikling.

Kl. 16:29

Første næstformand (Leif Lahn Jensen):

Ordføreren.

Kl. 16:29

Søren Pape Poulsen (KF):

Jeg har det sådan, at det må være det enkelte menneske, der prioriterer, hvordan man skal leve sit liv. Så har vi alle sammen nogle forpligtelser, for med friheden kommer også ansvaret, og der har jeg det sådan, at hvis man i sin familie vælger at sige, at vi vælger at tjene noget mindre og vælger at have et mindre forbrug, fordi vi vil leve på en anden måde, er det det. Altså, jeg taler jo ikke for, at man ikke skal arbejde, og at så skal man i øvrigt have pengene fra det offentlige. Det taler jeg ikke for. Jeg taler for, at man skal forsørge sig selv.

Kl. 16:30

Første næstformand (Leif Lahn Jensen):

Så er det fru Marianne Bigum. Værsgo.

Kl. 16:30

Marianne Bigum (SF):

Mange tak. Det er desværre blevet uhyggelig tydeligt, at vi har en massiv natur- og biodiversitetskrise både til lands og til vands, og jeg vil oprigtigt gerne takke De Konservative for et godt samarbejde på naturområdet, i forhold til natur på forsvarets arealer, havplan, havmiljø og en naturgenopretningsforordning. Da vi behandlede sagen om naturgenopretningsforordningen, opstod der efterfølgende lidt tvivl i pressen om, hvor De Konservative egentlig stod i forhold til naturgenopretningsforordningen. Stemte man imod regeringsmandatet, fordi man ligesom SF fandt, at regeringens holdning var for uambitiøs? Eller var det omvendt?

Så mit spørgsmål til hr. Søren Pape Poulsen er: Hvor står De Konservative egentlig i forhold til den europæiske naturgenopretningsforordning? Og kan SF stadig regne med De Konservative som en af vores gode samarbejdspartnere, når det kommer til en mere ambitiøs naturpolitik?

Kl. 16:31

Første næstformand (Leif Lahn Jensen):

Ordføreren.

Kl. 16:31

Søren Pape Poulsen (KF):

Ja, det kan man i hvert fald. Det var også derfor, vi gik ud og meddelte, at vi synes, at der skal være et nationalt forbud mod PFAS i forbrugerprodukter. Det er jo også derfor, vi har sagt, at vi skal have en biodiversitetslov, der sikrer opfyldelsen af EU's målsætning. Vi skal beskytte vores rene drikkevand ved bl.a. også at rydde op ved giftgrunde.

Så kan jeg lige så godt være ærlig og sige, at den specifikke ting, der bliver spurgt til her, har jeg simpelt hen ikke været nede i. Jeg kan nok ikke bede om en livline fra ordføreren, i forhold til hvad den ene og den anden årsag var. Det kan jeg simpelt ikke forklare, eller jeg kan ikke huske det.

Kl. 16:31

Første næstformand (Leif Lahn Jensen):

Spørgeren.

Kl. 16:31

Marianne Bigum (SF):

Tak, det er helt okay. Jamen det glæder mig rigtig meget at høre, at vi stadig kan fortsætte det gode samarbejde med De Konservative. Det viser jo også, at vi ikke behøver at have en flertalsregering for at lave brede samarbejder om de vigtigste dagsordener, vi har.

Ordføreren nævnte selv, at vi skal arbejde videre med en naturlov. Jeg glæder mig også og håber, at det samarbejde vil indebære, at vi i det her folketingsår kan samarbejde om naturnationalparker og en indsats for havmiljøet. Er ordføreren enig i det?

Kl. 16:32

Første næstformand (Leif Lahn Jensen):

Ordføreren.

Kl. 16:32

Søren Pape Poulsen (KF):

Fuldstændig. Vi har så meget, vi skal gøre. Vi har også været ude at foreslå her på det seneste – det gjorde jeg også i min landsrådstale – at vi måske laver en særlig indsats omkring vores kystbeskyttelse, som jo virkelig er en udfordring rigtig mange steder, altså at kommunerne får en større hjælp til det; for det er en kæmpe, kæmpe udfordring.

Så er jeg i øvrigt enig i, at vi nok skal se at komme lidt hurtigt i gang med både at have et Biodiversitetsråd på lige fod med Klimarådet og en biodiversitetslov, så vi kommer videre med alt det, der venter.

Kl. 16:33

Første næstformand (Leif Lahn Jensen):

Så er det fru Victoria Velasquez.

Kl. 16:33

Victoria Velasquez (EL):

Tak for det. Nogle gange, når vi har en diskussion herinde og vi hører regeringen, kan det næsten lyde, som om der ikke er inflation i vores samfund, at det ligesom er løst i forhold til pensionister og andre, som får ondt i maven, når de skal betale varerne fra køledisken osv. En del af Konservatives politik er bl.a. gerne at ville hjælpe fattige pensionister. Det er noget, som optager Enhedslisten og mig rigtig meget. Derfor kunne jeg godt tænke mig at høre, hvor Konservative står. Vi er kommet med et fuldt finansieret forslag, hvor vi ikke lader mellemhandlerne slippe, som de ellers gør nu med de gigantiske ekstraordinære profitter, som de har fået hentet hjem, og så bruger nogle af de penge på bl.a. at hjælpe de fattige pensionister i vores samfund netop ved at sørge for, at reguleringen faktisk følger prisstigningen, som der har været, så vi faktisk giver et løft til folkepensionen. Hvor står Konservative der? Bakker I op om det forslag?

Kl. 16:34

Første næstformand (Leif Lahn Jensen):

Ordføreren.

Kl. 16:34

Søren Pape Poulsen (KF):

Jeg må med skam meddele, at det sådan konkrete forslag, som Enhedslisten har stillet, kender jeg ikke. Partier herinde foreslår mange ting, og som partiformand bliver man lidt generalist.

Men så kan jeg gå til det andet omkring pensionisterne. Jeg har det jo sådan, at hvis man kigger på, hvad rådighedsbeløbet og ældrechecken m.v. er, er det jo ikke, fordi man kan holde en stor fest som pensionist for det. Men vi kommer ikke til at foreslå, at vi sådan skal hæve folkepensionen særligt. De fleste har jo heldigvis sparet lidt op. Det mener jeg også man skal gøre, hvis man overhovedet kan. Det synes jeg vi skal som mennesker. Det er en pligt, vi har. Vi lægger allesammen lidt til side, så vi, når vi bliver gamle, måske kan købe lidt ekstra til os selv. Har man ikke det, skal man selvfølgelig kunne have et fornuftigt livsgrundlag. Men vi har ingen forslag på tapetet om sådan decideret at sætte folkepensionen op generelt, hvis det er det, spørgsmålet går på.

Kl. 16:35

Første næstformand (Leif Lahn Jensen):

Spørgeren.

Kl. 16:35

Victoria Velasquez (EL):

(Victoria Velasquez' mikrofon virker ikke i begyndelsen). Sådan. Jeg ved også, at nogle af landets folkepensionister har det på samme måde: Det kan være svært at trænge igennem.

Men så lad mig spørge lidt mere generelt. En ting er at hæve folkepensionen – det går vi ind for – men hvad så med den mindreregulering, som der har været af ydelserne, som jo særligt har ramt nogle af de fattigste pensionister? Hvad tænker Konservative så der, hvis vi kigger mere generelt på det? Vil man gerne ændre det? Eller vil man konkret sørge for, at reguleringen, sådan at ydelserne faktisk følger priserne i vores samfund, rent faktisk følger med, så vi rykker dem frem?

Kl. 16:36

Første næstformand (Leif Lahn Jensen):

Ordføreren.

Kl. 16:36

Søren Pape Poulsen (KF):

På det spørgsmål står vi fast på de ordninger og reguleringer, der er i dag. Så kan vi jo kigge på, hvordan man ellers gør det godt for pensionister, og hvordan man ellers kan gøre det, så det er muligt for dem at spare mere op. Der er jo også nogle pensionister, der, inden man når en alder, hvor man ikke kan noget – med det, vi i fællesskab har gjort herinde, nemlig at fjerne modregningen, og det synes jeg er rigtig godt – kan få lov at tjene noget, også selv om man er blevet pensionist. Med den pensionsalder, der er i dag, er der jo rigtig mange af dem, der går på pension, der kommer tilbage på arbejdsmarkedet, fordi de gerne vil ud at se nogle andre mennesker og være en del af et fællesskab og så endda også tjene lidt ekstra.

Kl. 16:36

Første næstformand (Leif Lahn Jensen):

Så er det hr. Mikkel Bjørn.

Kl. 16:36

Mikkel Bjørn (DF):

Tak for det. Som hr. Morten Messerschmidt var inde på, var Konservative for nylig ude med et forslag om at eftergive kriminelles gæld, og det vil jo i princippet gælde en person, der har begået et voldsomt hjemmerøveri hos en ældre dame, der måske er blevet overfaldet og tæsket, eller en yngre kvinde, der er blevet voldtaget af en person, som så har været igennem en retssag og er blevet dømt og har nogle sagsomkostninger forbundet med den sag, som den person har været igennem.

Det Konservative Folkeparti vil nu eftergive den gæld, som de personer har til de danske skatteydere for at have været igennem en retssag. Kan det virkelig passe? Det Konservative Folkeparti plejer at slå sig op på at være hårde på retspolitikken, og nu vil man eftergive voldtægtsforbryderes og hjemmerøveres gæld til det offentlige.

Kl. 16:37

Første næstformand (Leif Lahn Jensen):

Ordføreren.

Kl. 16:37

Søren Pape Poulsen (KF):

Man kan jo fremstille det her på mange måder. Vi kan spørge os selv, om vi har et reelt ønske om, at man, når man har været i fængsel, har fået sin straf og kommer ud, så bliver en, må jeg bruge udtrykket god samfundsborger – for det kan man jo faktisk godt blive. Og jeg håber, at spørgeren og jeg er enige om, at den interesse, vi som samfund i fællesskab må have, er, at når man har udstået sin straf og kommer ud, så skal man ikke ud et sted, hvor man meget let kommer ud i at lave mere kriminalitet, men kommer et sted hen, hvor man kommer i job, hvor man forsørger sig selv, hvor man kan tage sig af sin familie. Og hvis man i 5 år har gjort det, har jeg det sådan, at så kan vi godt  se på at eftergive den gæld, der vedrører sagsomkostningerne. Altså, det skal jo ikke være en dobbelt straf. Vi har ikke en interesse i, at kriminelle bliver ved med at være mere kriminelle. Det mener jeg simpelt hen ikke vi har en interesse i.

Kl. 16:38

Første næstformand (Leif Lahn Jensen):

Spørgeren.

Kl. 16:38

Mikkel Bjørn (DF):

Tak for det. Nu bruger hr. Søren Pape Poulsen begrebet gode samfundsborgere, og gode samfundsborgere betaler jo deres gæld til det offentlige. Det her er mennesker, der har begået uhyrlig kriminalitet mod borgere i Danmark – borgere, som ikke kan få eftergivet gælden i forhold til de menneskelige omkostninger, de står med, de lidelser, de står med; det kan de ikke få eftergivet.

Jeg forstår ikke, at Det Konservative Folkeparti ønsker at eftergive gæld til mennesker, der har begået uhyrlig kriminalitet. Hvorfor skal de ikke betale af på den her gæld? Det kan de vel lige så vel som alle andre.

Kl. 16:39

Første næstformand (Leif Lahn Jensen):

Ordføreren.

Kl. 16:39

Søren Pape Poulsen (KF):

Det er, fordi jeg har et ønske, et oprigtigt ønske, om, at vi faktisk gør, hvad vi kan, for, at folk kan komme et nyt sted hen i livet og blive en del af samfundet igen. For en, der kommer tilbage i samme kriminalitet igen, hjælper ikke nogen. Jeg kan også godt deltage i det der med at se på, hvem der kan være hårdest i retspolitikken; altså, det er jo sådan en konkurrence, vi alle sammen kan deltage i, og for min skyld må DF gerne vinde, hvis det er det, det handler om.

Jeg synes bare, vi skal tænke på, at de skal ud og være en del af samfundet igen, og så er der det med den sagsomkostningsgæld, hvis de holder stien ren, og så kommer de ud og begynder at betale skat. Det tror jeg vil være bedst for alle parter.

Kl. 16:39

Første næstformand (Leif Lahn Jensen):

Så når vi til den sidste spørger i rækken, og det er fru Mette Thiesen. Værsgo.

Kl. 16:39

Mette Thiesen (DF):

Jeg havde ikke regnet med, at jeg var så heldig at få ordet, så det er jo dejligt, at jeg fik det. Jeg vil egentlig følge lidt i det samme spor. Jeg kan godt forstå, at man eksempelvis kan gå ind og drøfte den meget høje rente, der er i forhold til det her; jeg tror, den ligger på 8 pct. For der er det jo netop sådan, at man måske bliver ved med at betale af på noget, hvor der bliver ved med at komme mere og mere på, og så kan det virke uoverskueligt. Men jeg kan bare ikke forstå, at man mener, at det skal gælde virkelig, virkelig grove forbrydelser, hvor det jo er en del af straffen, at man skal betale sagens omkostninger, fordi man har ligget Danmark til last, kan man sige, og ligget ofrene til last, fordi man har begået så grov kriminalitet.

Jeg kan ikke forstå, hvorfor Det Konservative Folkeparti går ind og faktisk siger: Nå, men så eftergiver vi en del af den straf, du har fået. Det gør man i stedet for f.eks. bare at kigge på den rente, der er på det.

Kl. 16:40

Første næstformand (Leif Lahn Jensen):

Ordføreren.

Kl. 16:40

Søren Pape Poulsen (KF):

Man får en dom, når man bliver dømt ved domstolene, og så bliver man nogle gange dømt til at betale sagsomkostningerne oveni. Så sidder man i fængsel nogle år – det kan være, at man sidder der 1 år eller 2 – og så kommer man ud igen, og så skal man tilbage til en normal hverdag. Alt for mange falder jo tilbage i kriminalitet igen. Og det nemmeste var da bare at sige: Vi har den hårde vej; det er bare ærgerligt; så må du ind at bure igen.

Jeg synes faktisk, at vi godt kan kigge på det i de tilfælde, hvor et menneske viser, at man kæmper for at komme på rette vej, så vi kan være trygge – så spørgeren og jeg kan gå trygt på gaden, fordi der er nogle mennesker, der faktisk har fået hjælp til at komme et sted hen, hvor de er på rette vej, og hvor de holder sig ude af kriminalitet og er i job. I de tilfælde synes jeg godt man kunne kigge på, om man så kunne eftergive noget gæld for de her mennesker, der handler om selve sagsomkostningerne, fordi de skal videre. Det mener jeg ikke handler om at være hård eller slap i retspolitikken; det handler om, at det egentlig er meget fornuftigt. Det er i øvrigt et gammelt forslag fra Tom Behnke – det er ikke noget, vi lige har fundet på; vi har bare støvet det lidt af.

Kl. 16:42

Første næstformand (Leif Lahn Jensen):

Spørgeren.

Kl. 16:42

Mette Thiesen (DF):

Må jeg ikke gerne pakke det væk igen! For det her handler grundlæggende om, som hr. Mikkel Bjørn også siger, at gode samfundsborgere jo betaler deres gæld. Sådan må det jo være. Jeg tror da, at der er rigtig mange danskere, der sidder rundtomkring og måske er blevet teknisk insolvente på grund af stigende inflation eller alle mulige andre ting, hvor de ikke bare lige kan få eftergivet noget. Altså, det her er mennesker, som har begået noget kriminelt, og det er en del af straffen, at de skal betale sagsomkostningerne, og der kan jeg simpelt hen bare ikke forstå, hvorfor man mener, det er okay at eftergive det. For de må jo bevise, at de er blevet gode samfundsborgere ved netop at betale deres gæld.

Kl. 16:42

Første næstformand (Leif Lahn Jensen):

Tak. Ordføreren.

Kl. 16:42

Søren Pape Poulsen (KF):

Ja, og der er også mennesker i det her land, der også får gældssanering og andre ting, fordi de er kommet et sted hen, hvor det er sådan, at hvis de skal komme videre i livet, træder fællesskabet ind. De har måske nok også selv været skyld i, at de fik en stor gæld, og der har vi også valgt at have nogle ordninger fra samfundets side.

Det er bare sådan, at fakta er, at rigtig mange kommer ud af fængslet og kommer tilbage i kriminalitet. Hvis man nu havde den gulerod som en del af det, hvis man holder sig på dydens smalle sti, passer sit arbejde og er en god samfundsborger, har vi så ikke en fælles interesse i det, i stedet for at folk bliver ved med at være kriminelle? Det synes jeg godt man kan mene uden at være den blødeste halaltype i retspolitikken. Men jeg kan se, at vi ikke bliver enige.

Kl. 16:43

Første næstformand (Leif Lahn Jensen):

Der er ikke tid til flere spørgsmål. Vi siger tak til hr. Søren Pape Poulsen. Den næste på talerstolen er hr. Pelle Dragsted fra Enhedslisten. Velkommen.

Kl. 16:43

(Ordfører)

Pelle Dragsted (EL):

Jeg vil gerne starte med sige tak til mine kollegaer herinde, ikke mindst partilederne, for den måde, I har taget imod mig som ny politisk ordfører for Enhedslisten på. Jeg er faktisk taknemlig over leve i et land, hvor den nyvalgte frontfigur for et trods alt stadig væk mindre parti prompte bliver inviteret til kaffe hos statsministeren, og hvor man også modtager lykønskninger fra de partiledere, man måske er mest uenig med. Det er absolut ikke i alle lande og parlamenter, at den slags er normalt. Mange steder hilser politikere fra de to fløje knap nok på hinanden, når de passerer hinanden på gangen.

Og det er ikke, fordi vi sådan skal være bonkammerater eller være sådan en sammenspist loge herinde. Vi skal gå hårdt til hinanden i den politiske arena, for politik er jo alvor. Det handler om menneskers liv og tilværelse, og lige nu handler det sådan set også om vores klodes overlevelse. Men man kan godt kæmpe hårdt med hinanden her i salen og i andre politiske arenaer og samtidig anerkende, at ens politiske modstandere har fået et fint demokratisk mandat af vælgerne, som fortjener respekt, uanset hvor politisk uenig man er. Så tak for det. Jeg synes, at vi har grund til at være taknemlige – jeg er i hvert fald taknemlig.

Men det er absolut ikke det eneste, jeg er taknemlig over i vores land. Jeg vil gerne bruge den her, min første åbningstale, til at sige lidt mere om mit grundlæggende syn på det Danmark, som jeg holder af, sådan lidt ideologisk.

Hvis der er et hovedtræk i den politiske udvikling, som jeg vil pege på som helt centralt for vores samfund og hvordan det har udviklet sig, så har det været forsøget på at balancere og fordele magten i vores samfund; at beskytte de små mod de store, de magtesløse mod de magtfulde, flertallet mod eliten. Og i virkeligheden synes jeg, at Danmarks moderne politiske historie er en lang opvisning af, hvordan vi har opbygget institutioner og fællesskaber, der balancerer og omfordeler magt fra de få til de mange.

Først selvfølgelig med demokratiet, der gjorde os til politisk ligeværdige borgere og gav os vores frihedsrettigheder: ytringsfrihed, organisationsfrihed, pressefrihed og generelt beskyttelsen mod arbitrære overgreb eller indgreb fra statens side. Den balancering af borgernes rettigheder over for statsmagten er akkurat lige så vigtig i dag, som den altid har været, og måske særligt i den her tid, hvor illiberale idéer vinder frem både ude og måske også hjemme. Den grundholdning tror jeg jeg deler med de fleste herinde, også med mine mere liberalt orienterede kollegaer.

Men det, jeg måske synes, at de – I – alt for ofte glemmer, er, at det ikke kun er staten eller den politiske elites magt over for borgerne, der skal balanceres. Også den økonomiske elites magt kan true borgernes frihed og uafhængighed og indflydelse på eget liv, ikke mindst i en kapitalistisk økonomi, som jo har som egenskab ofte at koncentrere rigtig meget velstand og dermed også magt oppe i toppen. Bare tænk på den underordning, som almindelige danskere, almindelige arbejdere levede under for hundrede år siden, og som er så godt beskrevet af forfattere som Martin Andersen Nexø eller Jeppe Aakjær eller Harald Herdal, hvor arbejderne stod med hatten i hånden og totalt underordnet arbejdsgiverens magt og luner.

Derfor byggede fortidens socialister stærke fællesskaber op, som kunne lægge arm med overmagten, ved at organisere sig i fagforeninger, ved at strejke, ved at forhandle kollektivt i stedet for at stå alene og hver for sig. Det var det, der sikrede almindelige mennesker, almindelige arbejdere, en hidtil uset andel af velstanden i vores samfund og en hidtil uset frihed; frihed til at holde fri og weekend med ungerne, til at kunne blive hjemme, når man var syg, med fuld løn. Demokratiet og arbejderbevægelsen, frihedsrettigheder og fagforeninger var enorme civilisatoriske fremskridt for det brede flertal.

Men det måske vigtigste fremskridt, når det handler om at balancere magten, er velfærdssamfundet, for da den almindelige valgret bragte socialistiske partier i regering, så kunne også demokratiet bruges til at begrænse og inddæmme den økonomiske elites magt. Ny lovgivning gav beskyttelse til dem, der boede til leje, mod urimelige huslejestigninger; arbejdsløshedsunderstøttelse gav lønmodtagerne retten til at sige fra, fordi de havde noget at leve af, hvis de fik en fyreseddel; forbrugerne blev beskyttet mod ågerrenter i bankerne. Men først og fremmest så sikrer velfærdssamfundet fri og lige adgang til opfyldelse af nogle af vores allermest basale behov: Sundhed, uddannelse og pleje. Det var ting, som indtil da havde været varer, man skulle købe på et marked, hvis man havde råd, der blev forvandlet til sociale rettigheder for alle borgere. Velfærdssamfundet blev den drivende kraft for almindelige menneskers tryghed og frihed, en frihedsmaskine.

Så bare for at opsummere: De liberale idéer gav os beskyttelsen mod statsmagten; de socialistiske idéer har givet os beskyttelsen mod den økonomiske magt. Det er kombinationen af begge idéer, der kan sikre det store flertal frihed og uafhængighed og beskyttelsen både mod uhæmmet statsmagt og uhæmmet økonomisk magt.

Kl. 16:49

Det fører mig frem til nutiden og den aktuelle situation og til regeringens politik, for jeg er dybt bekymret. Jeg ser, at balancer, som fortidens generationer byggede op, smuldrer; jeg ser, at almindelige menneskers magt og indflydelse bliver mindre, mens de mest økonomisk magtfulde får friere tøjler.

Tag f.eks. vores finanssektor, som i den her tid hiver milliarder op af lommerne på almindelige dansker, der i forvejen er hårdt presset af urimelige renter og groteske gebyrer. Hvem beskytter i dag borgerne og små erhvervsdrivende mod bankernes økonomiske magt? Eller tag el-spekulanterne, som der blev talt om tidligere, som helt uden modspil har tjent milliarder på at presse vores el- og gaspriser op i vanvittige niveauer. Hvem beskytter danske familier mod den slags uhæmmet grådighed i dag? Eller tag lejerne, der får presset deres husleje op af udenlandske kapitalfonde som Blackstone. Hvem beskytter i dag danskerne mod boligspekulanterne? I hvert fald ikke regeringen.

Men allermest bekymret er jeg over krisen i vores velfærdssamfund, og hvad den gør ved balancerne. Tænk, at vi er kommet derhen, hvor ældre mennesker, der har knoklet hele livet, som har bygget det her samfund, som har betalt for min og mange andre medlemmers uddannelse, nu nogle steder i landet kun får gjort rent en gang om måneden. Det er uværdigt, og det skaber ulighed. For dem, der har penge nok, kan jo købe sig til privat rengøring. Det kan den pensionerede, ufaglærte lagerarbejder bare ikke. Tænk, at vi er kommet dertil, hvor psykologhjælp til forældre med kræftramte børn skæres væk, så man ikke får den, hvis man ikke selv kan betale for den. Tænk, at vi er kommet dertil, at der bliver talt om livstruende forhold på hospitaler i Danmark, altså for dem, der ikke er råd til en privat forsikring. Det er en alarmerende udvikling, for når vi mister retten til tryghed, vores ret til sundhedspleje og omsorg i alderdommen, så mister vi frihed, så ryger balancerne.

Det er vigtigt at understrege, at det jo ikke behøvede at være sådan her. Det er ikke en udvikling, der er kommet af sig selv – det er politiske valg. Og lige nu har vi en regering, som med åbne øjne prioriterer nye og endnu flere skattelettelser i toppen, mens vores velfærdssamfund smuldrer. 1 mia. kr. til ejendomsinvestorer og kapitalfonde; 1 mia. kr. til i forvejen hovedrige virksomhedsarvinger; over 1 mia. kr. til at sænke topskatten for millionærerne.

Jeg har svært ved at forstå, hvordan man kan tage så lemfældigt på værdien af det velfærdssamfund, som generationerne før os har bygget op, og jeg forstår særligt ikke den socialdemokratiske top. Nu er der ikke så mange af dem til stede. Det er, som om I har glemt, at det samfund, vi har skabt sammen, det Fællesskabsdanmark, det Velfærdsdanmark, kom, fordi I sammen med resten af venstrefløjen og arbejderbevægelsen stillede jer på den lille mands side mod de økonomisk magtfulde.

Jeg har sagt det før, og jeg kommer nok også til at sige det igen: Politik handler i sidste ende om at vælge side. Desværre stiller regeringen sig alt for ofte på den forkerte side, på den økonomiske elites side. Vi ser det nu, hvor regeringen vælger side med det industrielle landbrug, som ødelægger vores drikkevand, vores klima, vores vandløb og vores fjorde, frem for at stille sig på side med det store flertal af os, som mister muligheden for at tage en svømmetur i et rent hav eller fiske torsk og rødspætter fra kysten med vores børn. I vælger side med arbejdsgiverne, når I afskaffer en forårsfridag, frem for at kæmpe for mere fritid og frihed til lønmodtagerne, sådan som vi historisk har gjort sammen. I vælger side med de fossile interesser i stedet for de unge, der kæmper for en grøn, retfærdig fremtid. Og ja, regeringen vælger side med millionærerne frem for at sikre folkepensionisterne en værdig alderdom.

Jeg vil gerne give et løfte til danskerne. Jeg og Enhedslisten kommer aldrig til at stille os på side med de økonomisk magtfulde i det her samfund. Vi kommer altid til at stå på side med jer, der ikke er født ind i magt og rigdom og privilegier; med jer, der lever af ærligt arbejde og ikke af spekulation med kapitalindkomster; med jer, der har arbejdet et langt liv, og nu med rette kræver en værdig alderdom. Vi vil gøre alt, hvad vi kan, for at være jeres tillidsmand her i Folketinget. I kan regne med os på jeres side – hver gang! Tak for ordet.

Kl. 16:53

Første næstformand (Leif Lahn Jensen):

Vi siger tak til ordføreren. Der er en række korte bemærkninger. Den første er fra hr. Frederik Vad. Værsgo.

Kl. 16:53

Frederik Vad (S):

Tak for det. Magtkamp taler hr. Pelle Dragsted meget om, og i går i dagbladet Politiken var der et interview med en svensk politibetjent, Mustafa Panshiri, med afghanske rødder, som fortalte, hvordan han rejser rundt og holder foredrag om, hvordan man sikrer, at unge, voksne og ældre med anden etnisk baggrund i Sverige overholder loven. Han siger, at førstegenerationsindvandrerne, han møder, gerne vil have lukkede grænser, strammere udlændingepolitik og mere politi, men at anden og tredje generation vender sig, siger han, mere og mere mod svenske værdier og mod Sverige.

Vi ser den magtkamp i hele Skandinavien: nye magthavere lokalt over for nye magtesløse. Hvad er, hr. Pelle Dragsted, det moderne socialistiske svar på den magtkamp og på den magtesløshed? Tak.

Kl. 16:54

Første næstformand (Leif Lahn Jensen):

Ordføreren.

Kl. 16:54

Pelle Dragsted (EL):

Jeg er en lille smule i tvivl om, hvad det helt præcis er for en magtkamp, ordføreren taler om. Hvis det er magtkampen mellem nogle familieklaner og bander i det svenske samfund og alle dem, som kriminaliteten går ud over, vil jeg sige, at jeg ikke tror, der findes en folkevalgt herinde, som ikke synes, at den slags skal have al den modstand, det kan få. Det går ud over helt almindelige mennesker, og i øvrigt går det ikke mindst ud over mennesker med anden etnisk baggrund i Sverige. Det er jo dem, der er de primære ofre for den her bandekonflikt.

Integrationen i Sverige er gået skævt; det er jo helt tydeligt. Det gælder ikke alt, men i høj grad. Og det er jo dårlig politik. Noget af det, vi har set i Sverige, er, at man har samlet de mennesker, der er kommet dertil, i store boligblokke uden for bl.a. Stockholm. Her har der været store grupper, som har haft lavere beskæftigelse og dårligere tilknytning til arbejdsmarkedet, og det er jo sådan noget, som kan være med til at skabe den her udvikling.

Nu er min tid løbet ud.

Kl. 16:55

Første næstformand (Leif Lahn Jensen):

Spørgeren.

Kl. 16:55

Frederik Vad (S):

Men den der tro på, at hvis bare man får en bolig, en uddannelse, et arbejde og turpas til foreningslivet, skal det nok gå, er jo den mentalitet og tankegang, der har slået fejl. Grunden til, at jeg bringer det svenske eksempel op, er, at vi ser den udvikling i hele Skandinavien og ser den i store dele af Europa. Ordføreren taler om alle de unge, der stemmer grønt, men flere og flere unge stemmer jo på højreorienterede partier, fordi socialismen ikke har svar på det her. Kan hr. Pelle Dragsted ikke godt se, at der er et problem her – at den magtkamp har socialismen ikke svar på?

Kl. 16:56

Første næstformand (Leif Lahn Jensen):

Ordføreren.

Kl. 16:56

Pelle Dragsted (EL):

Jeg tror ikke, der er noget, der løses med turpas og fritidsinteresser alene. Jeg tror, det er en vigtig del af indsatsen, men det er klart, at kriminalitet også skal bekæmpes med politi og straf; det er også en del af det. Det skal bekæmpes med forebyggelse og med beskæftigelse.

I forhold til spørgerens billede af, hvordan situationen er i Danmark, synes jeg, spørgeren ser bort fra, at vi faktisk har en relativt positiv udvikling i Danmark, hvor f.eks. kriminaliteten blandt efterkommere af indvandrere er faldende, og hvor vi ser, at rigtig mange er kommet i arbejde de seneste år. Det betyder, at der er et eller andet, vi måske gør rigtigt, men der er da masser at tage fat på igen. Jeg synes, det socialistiske svar på det her er det, som udenrigsministeren, tror jeg det var, kaldte en holistisk løsning. Vi skal jo hele vejen rundt for at løse de her problemer.

Kl. 16:57

Første næstformand (Leif Lahn Jensen):

Så er det hr. Jan E. Jørgensen.

Kl. 16:57

Jan E. Jørgensen (V):

Tak for det, og velkommen som ordfører til min gamle kollega fra kommunalbestyrelsen på Frederiksberg. Mit spørgsmål til Enhedslisten handler om den her utilfredshed, som jeg har bemærket man har over for regeringen og ikke mindst Socialdemokratiets deltagelse og de skattelettelser, som indgår i regeringsgrundlaget, og de yderligere skattelettelser, man har talt om, og som forhåbentlig snart bliver gennemført. Hvordan havde verden set ud, hvis Enhedslisten havde været støtteparti og Socialdemokratiet havde valgt at benytte sig af det røde flertal efter valget? Havde vi så set skattelettelser i det omfang, som vi ser det nu?

Kl. 16:57

Første næstformand (Leif Lahn Jensen):

Ordføreren.

Kl. 16:57

Pelle Dragsted (EL):

Jeg ved præcis, hvor ordføreren vil hen, og jeg vil faktisk gerne spille med på den leg. Jeg tror, at det, ordføreren gerne vil have bekræftet jævnfør den diskussion, vi har haft over for Liberal Alliance og andre, er, at Venstre faktisk har sikret nogle skattelettelser. Og det er jo rigtigt. Vi havde ikke accepteret at sænke topskatten, for vi synes virkelig ikke, at det i en situation, hvor vi har de forhold ude i velfærden, vi har, er en god idé, at en millionær, en direktør, der tjener 2 mio. kr., skal have 11.000 kr. ned i foret. Det synes vi er en forkert måde at anvende pengene på, så det havde vi ikke accepteret.

Kl. 16:58

Første næstformand (Leif Lahn Jensen):

Spørgeren.

Kl. 16:58

Jan E. Jørgensen (V):

I forlængelse af det samme – nu tænker vi så frem – vil jeg sige, at hvis vi forestiller os, at Enhedslisten en dag får mulighed for at agere støtteparti for en socialdemokratisk regering, vil man så stille det som krav, at de skattelettelser, der bliver gennemført nu, bliver rullet tilbage?

Kl. 16:58

Første næstformand (Leif Lahn Jensen):

Ordføreren.

Kl. 16:58

Pelle Dragsted (EL):

Vi vil klart have som en vigtig del af vores krav, at vi får gjort noget ved den ulighedskrise, vi har i vores samfund. Altså, den rigeste procent af danskerne sidder på en større del af de samlede indkomster i Danmark end nogen sinde før. Er det en god udvikling for vores samfund, er det en god udvikling for vores land? Vi har lige set en meningsmåling, der viser, at over 80 pct. af danskerne ikke ønsker større ulighed, men alligevel stiger uligheden hvert år. Men man skal i forbindelse med det med skat huske, at man kan lave skatteomlægninger. Vi vil gerne sænke skatten for dem, der har lave indkomster, men så kan vi måske skrue lidt op for den for f.eks. arbejdsfrie indkomster.

Kl. 16:59

Første næstformand (Leif Lahn Jensen):

Så er det hr. Rasmus Lund-Nielsen.

Kl. 16:59

Rasmus Lund-Nielsen (M):

Mange tak. Syv ud af de 11 største virksomheder, der er startet i Danmark siden år 2000, er flaget ud af Danmark; de lægger deres skattekroner i nogle andre lande og bidrager til deres velfærd. Så jeg vil gerne høre ordføreren, hvad ordføreren tænker om det med, at vi jo har OECD's højeste skattetryk, at vi har en rigtig høj erhvervsbeskatning, og om det kan have en sammenhæng med, at de her virksomheder flager ud af Danmark, og hvad Enhedslisten vil gøre for at øge rammevilkårene for iværksætteri, og for at virksomheder kan vækste i Danmark.

Kl. 17:00

Første næstformand (Leif Lahn Jensen):

Ordføreren.

Kl. 17:00

Pelle Dragsted (EL):

Først lige lidt fakta: Danmark ligger jo under middel i selskabsskat, og jeg tror, at det, ordføreren antyder, er, at vi skulle have en ringe konkurrenceevne, og at vi skulle være et dårligt sted at være virksomhed. Men vi ligger jo øverst på de lister, der vurderer den slags, år efter år. Altså, det amerikanske erhvervsmedie Forbes har jo placeret Danmark som det bedste sted at starte virksomhed. Vores konkurrenceevne er jo så god, at vi har et vedvarende højt overskud på betalingsbalancen. Så jeg har meget svært ved at genkende det her dramatiske billede af, at Danmark ikke skulle være et godt sted at drive virksomhed.

Til gengæld kan jeg se, at Danmark måske ikke længere er det bedste sted at være lønmodtager, fordi folk, ikke mindst i vores offentlige sektor, desværre flygter væk fra der, hvor vi har allermest brug for dem. Måske var det det, vi skulle starte med at kigge på.

Kl. 17:00

Tredje næstformand (Karsten Hønge):

Spørgeren.

Kl. 17:00

Rasmus Lund-Nielsen (M):

Det er rigtigt, at der er nogle vilkår i Danmark, som gør, at det kan være godt at drive virksomhed. Bl.a. har vi en god infrastruktur, og vi har en veluddannet humankapital og andre ting. Men der er stadig væk en høj aktieindkomstbeskatning, og der kan være noget iværksætteribeskatning, der kan hindre, at virksomheder kan trives i Danmark, og at de i hvert fald vælger at flytte ud.

Vi kan i hvert fald se, at der i de sidste 30 år kun har været to virksomheder, hvor der er over 1.000 medarbejdere, og man kan jo sige, at vi også er interesseret i at skabe det næste Novo Nordisk. Det er jo ikke bare for at gøre de rige rigere, men det er jo i lige så høj grad for vores børnebørns skyld, altså at vi netop kan sørge for at få en masse skatteindtægter, der kan sikre vores velfærd.

Men lad mig så bare spørge til et beslægtet ...

Kl. 17:01

Tredje næstformand (Karsten Hønge):

Ordføreren.

Kl. 17:01

Pelle Dragsted (EL):

Ja, det er en lidt sjov diskussion, ikke? For erhvervslivet siger lige nu, at de slet ikke kan få arbejdskraft nok, og samtidig siger ordføreren, at vi har brug for nogle flere virksomheder. De vil måske så mangle endnu mere arbejdskraft. Men lad det ligge.

I Enhedslisten er vi optaget af, at der er gode forhold for iværksættere i det her land. Det var derfor, vi under corona var et af de partier, der gik forrest i at sikre, at der blev holdt en hånd under dem, som blev ramt urimeligt. Vi kan heller ikke forstå, hvorfor man lader virksomhed efter virksomhed gå konkurs i stedet for at give dem en mulighed for afdrage på den coronagæld lidt længere eller eftergive den.

Så vi er meget optaget af små iværksætteres forhold i det her samfund, og det kunne jeg tale meget længere om, men det er der desværre ikke tid til.

Kl. 17:02

Tredje næstformand (Karsten Hønge):

Den næste korte bemærkning er til fru Pia Olsen Dyhr, SF.

Kl. 17:02

Pia Olsen Dyhr (SF):

Tak til ordføreren for en glimrende tale, og endnu en gang tak for det gode samarbejde mellem SF og Enhedslisten. Det glæder mig meget, og tillykke med den nye post som politisk leder for Enhedslisten. Jeg glæder mig rigtig meget til, at vi skal samarbejde om rød-grønne løsninger for Danmark og kæmpe videre for et mere solidarisk Danmark og et mere fremadskuende Danmark på den grønne dagsorden.

Efter sidste valg tror jeg der var ret mange danskere der blev en smule overrasket over, at vi lige pludselig fik en regering hen over midten. Jeg blev ikke så overrasket, for jeg havde faktisk hørt statsministeren meget tydeligt sige, at ambitionen var en regering hen over midten, men det, jeg blev overrasket over, var, at partiet Venstre og partiets formand valgte at skrotte det, man havde sagt i valgkampen, om, at man aldrig ville gå ind i en sådan regering. Jeg tror, at ord som »rædselsfuldt« og andet blev brugt. Men fred være med det, nu er det sket, men det viser, at der kan ske ting i politik, som er en smule mærkelige, eller noget, som man ikke forudser.

Men kan vores to partier – om end vi kan være uenige om mange ting – ikke være enige om, at det, vi lover før valget om en solidarisk løsning og en grøn løsning, også er det, vi leverer efter valget?

Kl. 17:03

Tredje næstformand (Karsten Hønge):

Hr. Pelle Dragsted.

Kl. 17:03

Pelle Dragsted (EL):

Tak for spørgsmålet, og også tusind tak for samarbejdet. Det ser jeg sindssygt meget frem til. Som jeg var inde på tidligere, er det jo en virkelig imponerende rejse, som ordføreren har været på med sit parti, og det er smukt at se, hvordan flere og flere danskere viser tillid.

Jeg mener jo, og det sagde jeg også, da jeg tiltrådte, at vi står med en helt utrolig vigtig opgave i de partier, som er tilbage i det, der engang hed den rød-grønne blok, simpelt hen fordi det er blevet så tydeligt efter det år, der efterhånden er gået med denne regering, hvad der sker, når der ikke sidder venstreorienterede eller socialister med der, hvor beslutningerne bliver taget. Så angriber man lønmodtagernes basale rettighed, gør deres frihed mindre, så begynder man at tale om, at der skal være brugerbetaling på ældreplejen, og så bliver klimakampen sat i bakgear.

Der var mange, der var utilfredse med vores resultater, og selvfølgelig voksede træerne ikke ind i himlen, da vi var grundlag for Mette Frederiksens første regering, men i dag er det jo i hvert fald tydeligt, hvad man får, når vi ikke længere sidder med ved bordet. Så selvfølgelig kommer vi til at levere det, som vi lover, også efter næste valg, hvor vi forhåbentlig får en regering, der repræsenterer flertallets interesser i det her samfund.

Kl. 17:04

Tredje næstformand (Karsten Hønge):

Fru Pia Olsen Dyhr.

Kl. 17:04

Pia Olsen Dyhr (SF):

Tak for svaret. Det er jeg glad for. Vi er jo helt enige om, som ordføreren også var inde på, at klimaudfordringen er vores tids største udfordring. For den bliver ikke nem at løse, men den kan stadig væk løses. Vi er også enige om, at den udhuling, der er af velfærden, faktisk er kras, og folk oplever det på deres egen krop, og med de her to store kriser og udfordringer stiller jeg mig dybt undrende over for en regering, der har tænkt sig at lave skattelettelser.

Så kan vi mon ikke være enige om, at skattelettelser ikke er det rigtige middel i en tid, hvor vi har brug for at prioritere vores velfærd?

Kl. 17:05

Tredje næstformand (Karsten Hønge):

Ordføreren.

Kl. 17:05

Pelle Dragsted (EL):

Absolut. Altså, skattelettelser er jo dejligt, specielt hvis de går til folk i bunden, for der er jo folk, som har svært ved at klare sig. Men som ordføreren selv var inde på tidligere, kan man jo lette skatten i bunden ved til gengæld så f.eks. at indføre en skat på nogle af de elspekulanter, som tjener milliarder på at hive pengene op af lommen på danskere og andre europæere. Det synes jeg vi kan tale om. Men det skal ikke være velfærden, det skal ikke være de ældre, det skal ikke være mennesker, der er ramt af handicap, der skal betale for, at direktørerne nu kan købe en flaske Bourgogne mere. For det er vel det, der er råd til for de der 1.000 kr. om måneden.

Kl. 17:05

Tredje næstformand (Karsten Hønge):

Hr. Alex Vanopslagh, Liberal Alliance.

Kl. 17:05

Alex Vanopslagh (LA):

Tak for det. Og tillykke til hr. Pelle Dragsted med at komme i den her klub; det glæder jeg mig til. Jeg vil egentlig også gerne rose hr. Pelle Dragsted for at være en dygtig debattør. Altså, man er dygtig, når man kan få socialismen til at lyde som noget ufarligt, og det evner hr. Pelle Dragsted.

Men jeg synes, det var en dejligt ideologisk tale, og jeg vil egentlig også gerne tage lidt fat i det her med magtkritikken, for det er jo interessant. Jeg vil egentlig gerne fremhæve en anden marxist, som ud fra en marxistisk klasseanalyse konkluderede nogle ret interessante ting, og det er Jørgen Dich , jeg tænker på. Hans marxistiske klasseanalyse er jo, at den klasse, der reelt er den herskende klasse og udbytter arbejderne, er den kreative klasse, der via høje skatter sørger for at kunne få alle mulige mærkelige projekter til sig selv og blive verdensmålskonsulenter i det offentlige og lignende. Jeg tænker, at hr. Pelle Dragsted udmærket kender til Jørgen Dichs kritik af den herskende klasse, og jeg vil egentlig bare høre: Er der ikke noget om snakken på det område? Burde Enhedslisten ikke prioritere den kamp?

Kl. 17:06

Tredje næstformand (Karsten Hønge):

Hr. Pelle Dragsted.

Kl. 17:06

Pelle Dragsted (EL):

Jamen det tror jeg da absolut der er. Jeg tror da, at alle situationer har en tendens til gerne at ville vokse, og det gælder også offentlige institutioner. Jeg tror, det var offentligt ansatte og offentlige bureaukratier, han først og fremmest talte om. Og det er da derfor, at vi selvfølgelig som politikere med ansvar for den del af økonomien, der drives i offentligt regi, har et ansvar. Altså, jeg forstår ikke, hvorfor kommunaldirektører f.eks. skal have gyldne håndtryk på flere millioner kroner. Det kunne jeg godt tænke mig at gribe ind over for. Der er mange ting i den offentlige sektor, som ikke fungerer godt nok, og som vi kan gøre anderledes.

Men jeg vil bare sige, at når jeg kigger ud på verden i dag og tænker, hvor truslen mod almindelige menneskers frihed er, så vil jeg nok nærmere kigge over i retning af sådan noget som techgiganter, altså private virksomheder, som får voksende indflydelse på vores liv, ind i vores børneværelser, end på sygeplejersker, sosu'er og andre offentligt ansatte. Men det ene udelukker jo ikke det andet. Jeg er helt åben for, at den snak er vigtig. Altså, vi er her for at forsvare almindelige menneskers frihed og rettigheder, uanset hvem det er, som udfordrer og begrænser dem.

Kl. 17:08

Tredje næstformand (Karsten Hønge):

Spørgeren.

Kl. 17:08

Alex Vanopslagh (LA):

Jeg tror, jeg vil blive lidt i det marxistiske teorilokale, for noget, jeg synes er interessant, og som jeg har observeret på venstrefløjen, er jo, at der lidt er kommet en overbygning til den klassiske marxistisk analyse, sådan en kulturel marxisme om, at det ikke længere er kapitalisterne, der er magthaverne. Nej, det er den hvide mand, og det er derimod alskens tænkelige minoriteter, der er den nye undertrykte klasse, den nye arbejderklasse. Og man ser jo også, at identitetspolitikken har særlig fat i venstrefløjen.

Hvilke tanker gør ordføreren sig om den frembrusende identitetspolitik, også på venstrefløjen?

Kl. 17:08

Tredje næstformand (Karsten Hønge):

Ordføreren.

Kl. 17:08

Pelle Dragsted (EL):

Nogle gange er jeg lidt i tvivl om, om det er venstrefløjen eller Berlingskes debatredaktion, der er mest optaget af de der spørgsmål. Men min holdning er sådan her: Jeg synes, at identitetspolitik er sådan et mærkeligt begreb, der betyder alt muligt.

Så jeg tror, at mit svar er sådan her: Hvis man med identitetspolitik mener, at homoseksuelle eller transkønnede skal kunne gå i fred på gaden uden at blive udsat for vold; hvis man mener, at kvinder skal have den samme løn som mænd, så er jeg all in. Men hvis det handler om kagepersoner, eller hvilket køn der skal være på fodgængerovergangen, eller hvad for nogle sange vi må synge fra Højskolesangbogen, så er det ikke noget, ordføreren vil opleve mig bruge et sekund af min tid på. Jeg mener, at det er distraktioner fra langt vigtigere spørgsmål.

Kl. 17:09

Tredje næstformand (Karsten Hønge):

Den næste korte bemærkning er til hr. Per Larsen, Det Konservative Folkeparti.

Kl. 17:09

Per Larsen (KF):

Tak for det, og tak til hr. Pelle Dragsted for en god tale, og tillykke med posten som politisk ordfører for Enhedslisten. Der var faktisk meget gods i den tale. Den var meget ideologisk, og vi deler trods alt nogle ting, selv om vi har forskellige udgangspunkter. Men der er det her med friheden – pressefrihed, næringsfrihed, åbenhed i den offentlige forvaltning – og sådan er der jo nogle ting, som vi kan stå sammen om, og som jeg sætter pris på at I dyrker. Og der var også meget godt fra hjertet til vælgergrupper, og det kan man jo godt lide. Altså, der blev nævnt nogle. Og så er det jo sådan, at vi er forskellige. Ordføreren er socialist, og jeg er borgerlig, og så har jeg det sådan, at jeg somme tider bliver lidt nervøs, når nu vi kommer ind på økonomiske områder. Men lad det nu ligge.

Vi har en abortdebat lige i øjeblikket, og jeg vil gerne spørge ordføreren efter det udspil, som Enhedslisten har, i forhold til 22 ugers grænse: Hvordan er man kommet frem til, at det lige nøjagtig skulle være 22 uger?

Kl. 17:10

Tredje næstformand (Karsten Hønge):

Hr. Pelle Dragsted.

Kl. 17:10

Pelle Dragsted (EL):

Først tak for spørgsmålet, og jeg synes faktisk, at det her med, hvordan ideologier krydser lidt ind over hinanden, er interessant. Nu har jeg snakket om det liberale og det socialistiske, og hvordan det i mine øjne meget vigtigt kan befrugte hinanden på positive måder. Det gælder sådan set også konservatisme. Jeg har været glad for at høre hr. Søren Pape Poulsen tale om familien og tale om, at vi ikke bare er økonomiske brikker i et eller andet spil. Og jeg har haft glæde af meget debat med Konservative, for der er jo også en vægt på fællesskaber, som måske har lidt mere bund end det, man godt nogle gange kan opfatte som sådan lidt åndløs liberalisme. Så jeg synes, at der er noget at hente fra alle de store ideologier, selv om jeg jo nok trækker mest på den socialistiske idéhistorie – lidt på Grundtvig og andre ting også.

Men til dit spørgsmål vil jeg sige, at det har vi ved at lytte til fagpersoner, til nogle af de grupper, altså jordemødre og andre faglige grupper, som kender til det her og ved, hvad det handler om. Og så handler det om, at efter den her nakkefoldsscanning, som jo er i uge 21 – tror jeg; jeg er altså ikke helt ekspert på det her område – er der mange, der i dag ligesom skal stå med hatten i hånden oppe hos et eller andet panel og så prøve at få lov til at få en abort. Vi synes måske, at man skal have den frihed som kvinde og som familie til at tage det valg.

Kl. 17:11

Tredje næstformand (Karsten Hønge):

Hr. Per Larsen.

Kl. 17:11

Per Larsen (KF):

Tak for det. Jeg har det jo selv sådan, at jeg som udgangspunkt synes, at aborter skal foregå så tidligt som overhovedet muligt, fordi det er mere ukompliceret. Og hvis man slår op eksempelvis på sundhed.dk om scanninger og det her med uge 22, bliver man jo oplyst om, at der altså er tale om et foster på i omegnen af 27 cm, der vejer 450 g. Og vi kan rent faktisk også læse noget om, at på de kvinder, som har været udsat for at have fået foretaget en abort så sent, kan det faktisk virke voldsomt traumatiserende. Og derfor synes jeg jo, det er lidt ærgerligt, hvis det er sådan, at man rykker grænsen så langt, at det på den måde kommer til at traumatisere nogle kvinder.

Kl. 17:12

Tredje næstformand (Karsten Hønge):

Tak. Ordføreren.

Kl. 17:12

Pelle Dragsted (EL):

Jeg tror ikke, der er nogen kvinder, som ønsker en abort, som ikke ønsker, at det skal ske så tidligt som muligt. Men der er jo nogle gange, hvor man først opdager en graviditet meget sent, eller der er andre årsager til, at man ønsker at få afbrudt en graviditet. Det kan f.eks. være på grund af en nakkefoldsscanning. I dag kan man allerede få foretaget aborten i 22. uge. Man skal bare forbi et panel. Og det, vi foreslår fra Enhedslistens side, er sådan set ikke, at vi ændrer grænsen. Vi ændrer, om det er kvinden, der beslutter det, eller et panel af embedsmænd, der beslutter det, og der går vi ind for det sidste. Men enhver forøgelse af abortgrænsen vil være et positivt skridt i vores øjne.

Kl. 17:13

Tredje næstformand (Karsten Hønge):

Den næste korte bemærkning er til hr. Martin Lidegaard, Radikale Venstre.

Kl. 17:13

Martin Lidegaard (RV):

Tak for de venlige bemærkninger, og endnu en gang tillykke til den nye ordfører. Jeg glæder mig også meget til at fortsætte samarbejdet, ikke mindst inden for de grønne områder, hvor vi jo deler en passion for at få ryddet op efter vores generationer, og hvor vi også, tror jeg faktisk, deler en dyb bekymring over, at vi stadig væk er så dårlige til at bryde den negative sociale arv i Danmark, som vi er.

Det fører mig til at spørge – for det er noget, jeg har haft lejlighed til at diskutere med hr. Pelle Dragsted et par gange nu – at når man snakker om magtfordelingen og skillelinjer imellem befolkningsgrupper i Danmark, ser hr. Pelle Dragsted så ikke også en ny skillelinje, kan man sige, mellem de voksne, ældre generationer og børnene og de unge i det danske samfund? Jeg tænker, at det ligesom er sket på vores vagt, altså at det er vores aldersgruppe og dem, der er ældre, der har lavet alle problemerne i forhold til klima og miljø.

Vi har unge og børn med mistrivsel på et niveau, som der aldrig har været før. Vores generationer og var også dem, der fik foræret et boligskattestop. Det var ikke med vores tos gode vilje, men det gjorde de, og i dag fylder de ældre utrolig meget i dansk politik. Jeg ved godt, der er forskel på ældre indbyrdes, men burde de ressourcestærke ældre ikke tage et større ansvar?

Kl. 17:14

Tredje næstformand (Karsten Hønge):

Ordføreren.

Kl. 17:14

Pelle Dragsted (EL):

Der er helt klart generationsmodsætninger, ikke mindst på boligmarked, men der er også en tendens til, at de modsætninger bæres videre fra generation til generation. Det ser vi jo, i forbindelse med at familier, der har friværdi, kan hjælpe deres børn ind på boligmarkedet osv. osv. Så jeg vil stadig væk sige – og det er jo nok ikke så usædvanligt for en socialist – at det, som jeg vil kalde sådan klassemæssige eller økonomiske skel, er de grundlæggende skel i vores samfund. I forhold til det her med klimaet og generationerne vil jeg sige, at jeg egentlig oplever, at der på tværs af generationer er en stor vilje til at gøre noget. Jeg var nede på pladsen forleden dag, hvor bedsteforældre for grøn omstilling var stærkt repræsenteret sammen med en masse unge mennesker.

Hvis jeg må sige en ting, som jeg undrer mig lidt over i forhold til Radikale Venstre, så handler det om, at den her generationskontrakt jo er vigtig, men samtidig flirter spørgeren jo med tanken om at gå i regering med fru Inger Støjberg og gå i blok med fru Pernille Vermund og andre, som jo helt åbenlyst har et meget anderledes perspektiv på f.eks. landbrugets ansvar her. Er det en måde at opfylde en generationskontrakt på?

Kl. 17:15

Tredje næstformand (Karsten Hønge):

Hr. Martin Lidegaard.

Kl. 17:15

Martin Lidegaard (RV):

Lad mig starte med at sige, at jeg, fuldstændig som hr. Pelle Dragsted, oplever en enorm opbakning og en forventning fra den danske befolkning, fra alle generationer, i forhold til at få gjort noget ved det her klima. Det, jeg er lidt ude efter, handler om, hvem det er, der i en eller anden forstand skal betale, og hvem det er, der kommer til at skulle yde en ekstra indsats. Der synes jeg lidt pilen peger på de voksne generationer i Danmark. Jeg vil gerne sige ligeud, at jeg nok ikke deler hr. Pelle Dragsteds skønmaleri, hvad jeg synes det er, af, hvordan det var under den socialdemokratiske etpartiregering. Jeg synes, implementeringen af den grønne omstilling gik i stå. Vi fik sammen tilkæmpet os nogle mål, men det stod stille. Jeg tror, vi er nødt til at levere et større parlamentarisk pres, hvis det skal lykkes at komme videre.

Kl. 17:16

Tredje næstformand (Karsten Hønge):

Ordføreren.

Kl. 17:16

Pelle Dragsted (EL):

Det tror jeg absolut også, og det vil jeg meget gerne gøre sammen med hr. Martin Lidegaard. Jeg er bare ganske sikker på, at man ikke får mere klima ved at gå i en alliance med fru Inger Støjberg og fru Pernille Vermund, som jeg i øvrigt har stor respekt for, men lige på det område er uenigheden stor. Derfor synes jeg, at det er lidt et svigt af generationskontrakten, når Radikale siger – og jeg håber bare, det er en midlertidig flirt – at det godt kan være, at vi skal lægge vores æg ovre i den skål. Det synes jeg faktisk ikke er ansvarligt over for fremtidige generationer.

Kl. 17:16

Tredje næstformand (Karsten Hønge):

Den næste korte bemærkning er til hr. Mikkel Bjørn, Dansk Folkeparti.

Kl. 17:17

Mikkel Bjørn (DF):

Tak for det, og tak til ordføreren for talen. Jeg er lidt nysgerrig på, at jeg har kunnet læse i Kristeligt Dagblad og i Politiken, at Enhedslisten har haft en voldsom konflikt med et af deres egne byrådsmedlemmer i Norddjurs over det, at han har udtalt det objektive forhold, at han mener, at der kun findes to køn, og af det, jeg har kunnet læse mig til, har Enhedslisten tilnærmelsesvis været ved at ekskludere den her mand for at komme med den rimelig åbenlyse erklæring.

Mener Enhedslisten, at det er så meget over grænsen at konstatere den objektive virkelighed, at der kun findes to køn, at man som byrådsmedlem for Enhedslisten skal overveje sine fremtidsmuligheder i Enhedslisten, hvis man kommer med det udsagn?

Kl. 17:17

Tredje næstformand (Karsten Hønge):

Ordføreren.

Kl. 17:17

Pelle Dragsted (EL):

Tak for spørgsmålet. Som altid skal man være varsom med det, man læser i aviserne, selv i Politiken. Jeg kan garantere ordføreren, at man ikke bliver ekskluderet fra Enhedslisten for at mene, at der findes to biologiske køn. Der er mere til den sag. Det er en personsag, som håndteres i vores organisation, og derfor vil jeg ikke gå ind i den. Men man bliver ikke ekskluderet fra Enhedslisten, fordi man mener, at der findes to biologiske køn.

Kl. 17:18

Tredje næstformand (Karsten Hønge):

Spørgeren.

Kl. 17:18

Mikkel Bjørn (DF):

Tak for det. Det er jeg glad for at høre. Jeg har et andet spørgsmål, jeg er lidt nysgerrig på. Nu sagde ordføreren, at han var tilhænger af enhver udvidelse af abortgrænsen, og jeg har også kunnet høre nogle lignende ting fra andre ordførere fra Enhedslisten. Ville Enhedslisten bakke op om en abortgrænse, der eksempelvis lå dagen før fødslen? Er det en abortgrænse, som Enhedslisten ville kunne stå inde for?

Kl. 17:18

Tredje næstformand (Karsten Hønge):

Ordføreren.

Kl. 17:18

Pelle Dragsted (EL):

Nej, der tror jeg ordføreren misforstod mig. Det, jeg sagde, var, at vi jo har set, hvad der bl.a. er kommet fra Etisk Råd og andre, og vi siger bare, at lige nu ligger Danmark meget, meget lavt, når det kommer til abort, også sammenlignet med mange andre lande. Vi var forrest; vi var et pionerland, der var med til at sikre kvinder den enorme frihed, den enorme rettighed, det er at bestemme over sin egen krop og undgå de forfærdelige konsekvenser, der var, dengang aborten var forbudt, og så har vi stået stille.

Så det, jeg egentlig bare sagde, var: Vi har sagt 22 uger, men vi er selvfølgelig glade for ethvert skridt i retning af at give kvinden større magt og frihed i forhold til sin egen krop.

Kl. 17:19

Tredje næstformand (Karsten Hønge):

Den næste korte bemærkning er til fru Franciska Rosenkilde, Alternativet.

Kl. 17:19

Franciska Rosenkilde (ALT):

Tak for det. Og tak til ordføreren for en glimrende tale. Selv om Alternativet jo ikke er et socialistisk parti, men et grønt og progressivt parti, er vi også meget, meget glade for samarbejdet med Enhedslisten og glæder os til fortsat at arbejde sammen for et mere grønt og retfærdigt Danmark.

Jeg kunne godt tænke mig at spørge ind til ordførerens tanker om omstilling af landbruget, for det er jo sådan, at vi tit reducerer snakken til kun at handle om en CO2-afgift. Efterhånden er næsten alle herinde jo enige om, at klimakrisen er alvorlig, og at vi skal handle på den, men vi er så til gengæld bare ret uenige om, hvad der skal til. Men jeg kunne godt tænke mig at høre nogle af Enhedslistens og ordførerens tanker om, hvordan et bæredygtigt landbrug, som også er klimavenligt, ser ud i fremtiden.

Kl. 17:20

Tredje næstformand (Karsten Hønge):

Ordføreren.

Kl. 17:20

Pelle Dragsted (EL):

Tusind tak for det. Det giver også anledning til at svare på en påstand, der er blevet fremsat et par gange heroppefra, nemlig at det skulle være Enhedslistens holdning, at landbruget skal afvikles. Det er overhovedet ikke Enhedslistens holdning.

Hvis vi kigger på, hvad der er sket i landbruget over de seneste årtier, så er det jo nærmest en afvikling. Altså, der går nærmest ikke en uge, uden at der er et landbrug, der lukker ned. Vi har set en enorm centralisering, hvor færre og færre mennesker arbejder i landbruget. I dag er det jo næsten umuligt for unge landmænd at komme ind og få et landbrug, fordi jordpriserne er så høje. Det, vi ser lige nu, er, at udenlandske kapitalfonde opkøber vores landbrugsjord i stort omfang. Så den model, vi har for landbruget nu, er jo ikke god, og de landmænd, der er så heldige at have et stykke jord, er jo gældsslaver hos finanssektoren. Så den model, vi har nu, som bliver forsvaret, som om den var det bedste i verden, er jo uholdbar. Vi eksporterer uforarbejdede små grise – vi er jo nærmest et uland, når det kommer til eksport – frem for at lave forarbejdede varer. Nu er min tid løbet ud, men jeg må følge op på det i mit næste svar.

Kl. 17:21

Tredje næstformand (Karsten Hønge):

Fru Franciska Rosenkilde.

Kl. 17:21

Franciska Rosenkilde (ALT):

Tak. Det er dejligt at høre engagementet, som vi deler i Alternativet, og jeg kan høre, at Enhedslisten på mange måder er lige så ambitiøs som Alternativet på det her område bruger område. Jeg glæder mig til, at vi sammen skal prøve at videreuddanne folk herinde, med hensyn til hvordan landbruget kunne se ud i fremtiden.

Kl. 17:21

Tredje næstformand (Karsten Hønge):

Ordføreren.

Kl. 17:21

Pelle Dragsted (EL):

Ja, og heldigvis kan vi også selv blive videreuddannet af alle de gode kræfter, som er i gang derude. Der er jo mange progressive kræfter også i landbruget, som arbejder på at skabe et nyt og bæredygtigt landbrug.

Nu spurgte ordføreren til virkemidlerne. Et af de virkemidler, som vi har kæmpet for i rigtig mange år – det var næsten ved at blive gennemført under Poul Nyrup Rasmussens regering, men så væltede regeringen, og så kom Anders Fogh Rasmussens regering og satte det hele i stå – er etableringen af en økologisk landbrugsfond, altså en jordfond, hvor man fra statslig side kan opkøbe de her mange, mange landbrug, som hele tiden sælges, screene dem, tage lavbundsjorder ud og forpagte dem ud til bæredygtig produktion. Det tror jeg ville være et enormt vigtigt redskab både til at få hjulpet unge landmænd med faktisk at blive landmænd, men også til af at få reduceret udledningerne. Så det er noget, som vi absolut synes skal være et meget vigtigt krav, også til en forhåbentlig kommende mere grønt orienteret regering.

Kl. 17:22

Tredje næstformand (Karsten Hønge):

Den næste korte bemærkning er til hr. Kim Edberg Andersen, Nye Borgerlige.

Kl. 17:22

Kim Edberg Andersen (NB):

Tak for det. Jeg kan forstå, at jeg er en af dem, der skal belæres om, hvordan landbruget fungerer, og om hvilke trælse og dumme mennesker vi ude på landet er, fordi vi har dyrehold. Det er jeg da meget ked af. Men en af de ting og en af de fordomme, jeg hører fra nogle af de partier, som typisk bliver stemt ind meget langt væk fra et landbrug, er jo det her med, at der dør så mange smågrise, og at den her produktion af grise nærmest er massemord sat i produktion. De samme partier går jo ind for økologi og frilandsgrise, for dyrene skal ud at have det godt i naturen, og så vil jeg bare gerne høre ordføreren for Enhedslisten: Er det ikke faktuelt korrekt, at der procentuelt dør flere grise ude i jeres utopiske samfund, end der gør i en traditionel griseproduktion? Lad os nu få fakta på bordet.

Kl. 17:23

Tredje næstformand (Karsten Hønge):

Ordføreren.

Kl. 17:23

Pelle Dragsted (EL):

Nu er jeg ikke ekspert på det her område, det må jeg sige, men jeg tror, at jeg modtog en sms fra min landbrugsordfører så sent som i går, som handlede om, at det er 16 pct. af de små grise, der dør i det konventionelle landbrug. Nå, jeg kan se, at han sidder og ryster på hovedet. Jeg må vende tilbage med det præcise tal. Jeg beklager meget, men det er svært at holde styr på det hele som politisk ordfører. Uanset hvad har vi et kæmpestort problem med dyrevelfærd i vores landbrugsproduktion. Det er jo helt åbenlyst, at der dør for mange smågrise. Altså, det kvælstofproblem, vi har snakket om i forhold til vores fjorde og vores vand, skyldes jo, at vi har for mange dyr, for det, der kommer ud af den ene ende på dem, spreder man ud over markerne, og det er det, der ender ude i vores fjorde, sådan at de kommer til at ligne de her ørkener. Så vi skal jo gøre noget ved landbruget, og det ærgrer mig lidt, at der er nogle partier, som ligesom bare er sådan Rasmus Modsat. Jeg synes hverken, at ordføreren er træls eller dum – så langtfra, tværtimod – men måske lidt Rasmus Modsat på det her område.

Kl. 17:24

Tredje næstformand (Karsten Hønge):

Hr. Kim Edberg Andersen.

Kl. 17:24

Kim Edberg Andersen (NB):

Som landbrugsdreng kan jeg godt forklare, hvorfor man ikke har tallene for de her frilandsgrise. Det er, fordi der ikke er nogen, der er dum nok til at gå ind til en gris, der ligger ned, hvis hun har grislinger. Det vil sige, at man simpelt hen ikke finder ud af, hvor mange der dør, for man går ikke ind til sådan en so. Det gør man ikke.

Men når nu Enhedslisten går ud og siger alt det her om kvælstof, vil jeg sige, at landmændene i årevis har sagt: Tag endelig lavbundsjorderne ud, det er super fint. De vil bare gerne have lov at gødske på de højbundsjorder, de har. Så de kunne faktisk godt finde løsninger. Er virkeligheden ikke, at hvis vi holdt op med at være ideologiske og holdt op med bare ikke at kunne lide landbruget og så snakkede med landmændene, ville vi komme ret godt i mål? De vil jo gerne selv.

Kl. 17:25

Tredje næstformand (Karsten Hønge):

Ordføreren.

Kl. 17:25

Pelle Dragsted (EL):

Jeg vil virkelig gerne opponere imod det der med, at jeg ikke kan lide landmændene. Altså, jeg har landmænd i min familie, og jeg har så sent som sidste sommer været oppe at besøge en af dem i Thy, i Brund, tror jeg det hedder, ikke så langt fra Thisted. Det er en af Thiesebønderne, som har været med til at starte den økologiske mejeriproduktion i Danmark, som jo er blevet en kæmpesucces. Det viser bare, at landbruget ikke er én ting. Landbruget er jo flere ting. Jeg tror bare, vi bliver nødt til at indse, at den landbrugsmodel, vi har haft, hverken er god for de unge landmænd, for de har ikke en chance, eller for vores klima og miljø. Men vi kan sagtens skabe et godt og bæredygtigt landbrug i det her samfund, det kan vi godt.

Kl. 17:25

Tredje næstformand (Karsten Hønge):

Næste korte bemærkning er til hr. Thomas Monberg, Socialdemokratiet.

Kl. 17:25

Thomas Monberg (S):

Tak skal du have. Stort tillykke med din nye titel som politisk ordfører, hr. Pelle Dragsted. Jeg må nok indrømme, at jeg kommer til at savne dig en lille smule på boligområdet, for som i dag, hvor du har givet os en historiefortælling om, hvordan vores demokrati og folkestyre har udviklet sig, fortæller du også nogle gange mig på boligområdet lidt om, hvordan boligmarkedet i hovedstaden er. Det har jeg nydt stor glæde af, så tak skal du have for det. Men i den historiefortælling er der også nogle andre historiske begivenheder, som sker nu, f.eks. i Ukraine. Der er vi jo rigtig glade for, at Enhedslisten har været med til at sende nogle F-16-fly til Ukraine til at hjælpe dem i deres frihedskamp mod en diktator. Hvordan ser Enhedslisten sig selv spille en rolle i, hvordan vi kan støtte Ukraine i fremtiden? Kan du belyse det lidt for os?

Kl. 17:26

Tredje næstformand (Karsten Hønge):

Inden ordføreren får ordet, vil jeg bare lige minde om Folketingets forretningsorden, hvor vi ikke er helt begejstret for det med direkte tiltale.

Kl. 17:26

Pelle Dragsted (EL):

Jeg lagde slet ikke mærke til det, men sådan er der så meget. Tusind tak for spørgsmålet, og også mange tak – det er gensidigt – for det gode samarbejde, vi har haft på boligområdet. Jeg synes jo, at boligpolitik er sindssyg vigtigt. Vi kunne snakke alt muligt om skat, vi kan snakke om alt muligt med mere løn til offentligt ansatte, men hvis man samtidig skal betale 10 eller 20 pct. mere hvert år for at bo til leje, som kunne være sket, hvis ikke vi greb ind sammen med den sidste regering, er man jo lige vidt, selv om man får en skattelettelse eller en lønforhøjelse. Så boligpolitik er en lige så vigtig fordelingskamp som de andre kampe, som vi taler om. Så tak for samarbejdet der, der er nok at tage fat på. Jeg skal nok blive ved med at engagere mig på det område også, det kan jeg garantere ordføreren.

Så til det andet alvorlige spørgsmål. Man kan regne med, at Enhedslisten kommer til at bakke op om Ukraines modstandskamp mod den russiske besættelse og aggression hele vejen. Vi vil samtidig håbe, at der kommer nogle bestræbelser på at prøve at få en fredelig løsning, men det skal være en fredelig løsning, der også fører til en retfærdig fred. Det skal ikke være en russisk dikteret fred. Det er derfor, at vi, selv om vi er et parti, for hvem det at sende våben ind i en væbnet konflikt ikke er nemt, det er det ikke, ikke rigtig ser andre muligheder her.

Kl. 17:28

Tredje næstformand (Karsten Hønge):

Så får hr. Thomas Monberg ordet igen.

Kl. 17:28

Thomas Monberg (S):

Tak for ordet. Og undskyld for den tidligere fejltagelse fra min side, selv om Pelle, nej, ordføreren ikke hørte det. Jeg er rigtig glad for, at Enhedslisten har den holdning. Det forvirrer os jo en lille smule, for nu er Enhedslisten lige pludselig begyndt at gå ind for NATO og synes heller ikke, at vi skal gå ud af EU. Så kan du uddybe den balance lidt, altså om det er permanent, at I synes, at vi skal være medlem af NATO og EU? Det vil jeg gerne høre lidt mere om. Tak.

Kl. 17:28

Tredje næstformand (Karsten Hønge):

Ordføreren.

Kl. 17:28

Pelle Dragsted (EL):

Uh, det var stort spørgsmål at skulle svare på på 30 sekunder. Hvis jeg må starte med NATO, og så må vi se, om jeg når til EU, selv om jeg egentlig hellere ville gøre det den anden vej rundt i virkeligheden. Med hensyn til NATO er vi stadig væk et parti, som er kritisk over for NATO. Men vi ser den måde, som f.eks. Erdogan og Tyrkiet agerer på lige nu, vi ser, hvad der sker i Armenien og Aserbajdsjan, og vi ser, hvordan de selv foretager ulovlige angreb ind i syrisk og irakisk område, og vi har været kritisk over for NATO på grund af de krige, vi så i Afghanistan og Irak. Så vi mener ikke, at NATO er nogen optimal organisation, men samtidig erkender vi bare, at NATO lige nu er den sikkerhedsorganisation, som Danmark kan være en del af. Vi står i en meget, meget farlig situation, og det er derfor, vi siger, at vi ikke kan finde det ansvarligt at melde Danmark ud af NATO nu.

Kl. 17:29

Tredje næstformand (Karsten Hønge):

Tak. Næste korte bemærkning er til hr. Thomas Skriver Jensen, Socialdemokratiet.

Kl. 17:29

Thomas Skriver Jensen (S):

Tak for det, og tak for en god tale – en meget ideologisk tale, som jeg synes satte nogle tanker i gang. Langt hen ad vejen deler jeg jo de tanker, som ordføreren har omkring fællesskab, og har i øvrigt også nogle bekymringer omkring det. Men jeg er meget bekymret for, om de tanker, hr. Pelle Dragsted har, er tanker om samfundet i går, og at samfundet i virkeligheden er ved at stikke lidt af fra den tilgang til fællesskab. Altså, vi ser jo hver eneste dag i folkeskolen, i vores foreninger og også i forbindelse med at melde folk ind i en fagforening – jeg er jo tidligere tillidsrepræsentant – at spørgsmålet i dag i langt højere grad er: Hvad kan det her fællesskab gøre for mig? Det er i langt mindre grad: Hvad kan jeg gøre for det her fællesskab, og hvordan kan jeg være med til at gøre det her fællesskab stærkere?

Jeg tror i virkeligheden, mit spørgsmål så vil være: Anerkender hr. Pelle Dragsted den udvikling? Synes han, det er et problem, og hvad er hans tanker om, hvorvidt vi kan vende den?

Kl. 17:30

Tredje næstformand (Karsten Hønge):

Ordføreren.

Kl. 17:30

Pelle Dragsted (EL):

Det tror jeg vi kan. Altså, når jeg tit fortæller om de der historiske perspektiver – det er også det, jeg gør i min bog – er det jo, fordi jeg synes, det er nogle fantastiske historier. Jeg har både beskrevet andelsbevægelsens historie og arbejderbevægelsens historie, og det er jo sådan lidt nogle kollektive superhelthistorier. Vi kender godt de der superheltfilm om en lille svækling, der pludselig finder ud af at have superkræfter. Det var jo det, der skete dengang, da landmænd gik sammen og startede de første andelsmejerier, eller da arbejderne stod nede på bunden af fabrikken og kiggede rundt og sagde: Hov, det er sgu da os, der er de mange, og de andre, der er de få.

Jeg har det sådan, at dengang havde man som almindelig arbejder eller almindelig landmand meget færre ressourcer, end vi har i dag, og man var meget hårdere presset økonomisk. Så når de kunne bygge de fællesskaber op for at forsvare almindelige menneskers rettigheder og tryghed og frihed, er jeg slet ikke i tvivl om, at vi kan, men det kræver, at vi taler om det. Det kræver, at vi taler om de modsætninger, der findes i vores samfund – mellem lejere og boligspekulanter, mellem lønmodtagere og arbejdsgivere. Og der er jeg nok lidt bekymret for, at den her regering ligesom mere udvisker de her modsætninger og prøver at gemme dem væk.

Kl. 17:31

Tredje næstformand (Karsten Hønge):

Hr. Thomas Skriver Jensen.

Kl. 17:31

Thomas Skriver Jensen (S):

Jeg synes, det er interessant, men min bekymring går i højere grad på den folkelige opbakning til det. For det, der er sket, er jo, at middelklassens levestandard er steget voldsomt, og at man derfor i langt højere grad begynder at tænke, hvad man kan gøre for at gøre sit eget liv bedre, og ikke nødvendigvis tænker på fællesskabet. Så jeg er bekymret for, om hr. Pelle Dragsted har ret. Jeg håber, at han har det, og jeg håber, at vi kan komme tilbage dertil, hvor man tænker på fællesskabet som noget, man selv skal engagere sig i, og ikke noget, man skal have noget ud af som det første.

Kl. 17:32

Tredje næstformand (Karsten Hønge):

Ordføreren.

Kl. 17:32

Pelle Dragsted (EL):

Jamen det er jeg sådan set fuldstændig enig i. Men jeg oplever egentlig også, at folk i Danmark sætter meget pris på fællesskabet, og jeg oplever stadig væk en meget, meget stærk tilslutning til vores velfærdssamfund, til et samfund med høj lighed. Jeg tror, det var Voxmeter eller et andet meningsmålingsinstitut, der efter klimaministerens udtalelse om 80 pct.s opbakning for at kunne gennemføre forandringer i forhold til klimaet prøvede at undersøge, hvad der egentlig er 80 pct.s opbakning til, og det er jo til vores velfærdssamfund. Der var f.eks. 80 pct., der sagde nej tak til skattelettelser, hvis det koster på velfærden – jeg siger ikke mere! – og nej tak til mere ulighed osv. osv.

Så jeg tror egentlig, at hvis vi tør vise, at politik kan gøre en forskel for almindelige mennesker, og at det ikke altid behøver at være til fordel for dem oppe i toppen ... (Tredje næstformand (Karsten Hønge): Ja tak!)

Kl. 17:33

Tredje næstformand (Karsten Hønge):

Næste korte bemærkning er fra hr. Hans Andersen, Venstre.

Kl. 17:33

Hans Andersen (V):

Tak for det, og tillykke med posten som Enhedslistens nye politiske ordfører. Der er sagt mange ting i dag, og nu vil jeg stille et spørgsmål omkring noget med tal og iværksætteri. Men jeg skal også bare lige have ordføreren til at bekræfte, at Boldklubben Frem spiller i 3. division. Det skabte ordføreren tvivl om på et tidligere tidspunkt, og det er i hvert fald en ting, jeg vil spørge om ikke er korrekt.

Det næste, jeg vil spørge om, handler om, at vi nu lige om lidt skal til at forhandle iværksætterstrategi, og der håber jeg på, at Enhedslisten vil være konstruktiv. Vi har i øjeblikket en debat om lagerbeskatning. Et eksempel er Niels Buus fra Nordjylland, som nu skylder 22 mio. kr. i skat for aktier, der er 1,6 mio. kr. værd, og så er spørgsmålet til Enhedslisten: Vil Enhedslisten være med til, at vi afvikler den her lagerbeskatning for iværksættere? Det er simpelt hen det, der i hvert fald begrænser initiativet hos iværksættere og også begrænser lysten til at blive børsnoteret.

Kl. 17:34

Tredje næstformand (Karsten Hønge):

Ordføreren.

Kl. 17:34

Pelle Dragsted (EL):

Tak for det spørgsmål. Til den første del vil jeg sige, at det jo er forfærdelig, forfærdelig pinligt. Jeg fremførte det jo skråsikkert hernede og korreksede hr. Morten Dahlin tidligere, fordi han påstod, troede jeg, at Boldklubben Frem var i 3. division. Jeg var sikker på, og jeg havde også lige tjekket det, synes jeg selv, at de var i 2. division. Frem er, desværre for mange Fremtilhængere, i 3. division. Personligt følger jeg Brønshøj Boldklub, som jo befinder sig helt nede i Danmarksserien, og det er måske derfor, jeg roder lidt rundt i tingene. Men det skal jeg i hvert fald beklage, og jeg har inviteret hr. Morten Dahlin med på lægterne ude i Tingbjerg Ground som et plaster på såret.

I forhold til iværksættere vil jeg sige, at vi går meget konstruktivt ind i det. Det er vores ordfører på området, fru Victoria Velasquez, som kommer til at deltage, og det kan da også godt være, jeg kommer med til nogle af forhandlingerne, hvis jeg får lov. Vi er meget optaget af særlig de små soloselvstændige. Vi synes, det er mærkeligt, at hvis man er selvstændig i det her land, har man færre sociale rettigheder, end hvis man er lønmodtager. Hvorfor dog det? Hvorfor skal man ikke have de samme rettigheder til dagpenge, til barsel, til pension og andre ting? Så det er det, vi kommer til at være mest optaget af.

I forhold til lagerbeskatning vil jeg sige, at det vil vi gerne kigge på, og jeg kan måske vende tilbage til det i nummer to svar.

Kl. 17:35

Tredje næstformand (Karsten Hønge):

Hr. Hans Andersen.

Kl. 17:35

Hans Andersen (V):

Jeg håber, at ordføreren vil bekræfte, at Enhedslisten også ønsker at være med til at afskaffe den her helt, helt urimelige beskatning af iværksættere, der gør det, vi gerne vil have og går på Børsen, men får beskattet penge, de aldrig nogen sinde har tjent.

For det næste, jeg vil spørge om, er, om ikke Enhedslisten er enig i, at vi også skal kigge på at gøre det langt, langt bedre at lave medarbejderaktier. Iværksættere og små iværksættervirksomheder har mulighed for at tiltrække ny arbejdskraft, og det kan de jo gøre på forskellige måder, og det med medarbejderaktier er i hvert fald en vej at gå. Er Enhedslisten ikke enig i det?

Kl. 17:36

Tredje næstformand (Karsten Hønge):

Hr. Pelle Dragsted.

Kl. 17:36

Pelle Dragsted (EL):

Jeg skal gøre det ultrakort. I forhold til lagerbeskatning skal vi finde ud af, hvad det koster, og hvor pengene skal komme fra. For det er omstridt, hvad det koster, og det ved ordføreren også godt.

I forhold til medarbejderaktier vil jeg sige, at jeg altid er tilhænger af, at medarbejdere får medejerskab i virksomhederne, medindflydelse og en andel af afkastet. Men der er en balance her, for hvis vi nu forestiller os en situation med meget høj arbejdsløshed og der er arbejdsgivere, der siger, at du desværre ikke kan få løn, men at du kan få nogle medarbejderaktier, er der nødt til at være en vis beskyttelse af lønmodtagere i den situation, for man har jo en husleje at betale. Så det er den balance, vi skal finde. Det, vi kommer til at være mest optaget af, er de små selvstændige og så de demokratiske iværksættere, som jeg ved Venstre også er optaget af.

Kl. 17:36

Tredje næstformand (Karsten Hønge):

Næste korte bemærkning er til hr. Jens Joel, Socialdemokratiet.

Kl. 17:36

Jens Joel (S):

Tak for det, og tak for talen, og også tillykke fra mig med posten som politisk ordfører for Enhedslisten. Noget af det, som vi i Socialdemokratiet går rigtig meget op i, er at få folk med i det arbejdende fællesskab. Og selv om vi på ryggen af den gode økonomiske situation også har set, at flere med indvandrerbaggrund er kommet i beskæftigelse, er der stadig væk for mange med indvandrerbaggrund, der står uden for det arbejdende fællesskab, ikke mindst kvinder med indvandrerbaggrund. Vi har jo foreslået, at man indfører en arbejdspligt. Både fordi det er ret og rimeligt, at man yder noget for den ydelse, man får, men også fordi vi gerne vil sikre, at børn vokser op i en familie, hvor man ser mor og far have en hverdag, hvor de går ud ad døren hver morgen, og selvfølgelig også fordi vi tror, at vi også kan sikre en vej ind på arbejdsmarkedet for nogle af de her grupper. Så mit spørgsmål er egentlig, hvordan hr. Pelle Dragsted, for jeg tror, vi deler ambitionen, forestiller sig vi skal få flere med indvandrerbaggrund i arbejde.

Kl. 17:37

Tredje næstformand (Karsten Hønge):

Ordføreren.

Kl. 17:37

Pelle Dragsted (EL):

Tak for spørgsmålet. Svaret er: På den måde, vi gør det. Lige nu har vi set det største fald i arbejdsløsheden blandt efterkommere af indvandrere nogen sinde. Hvorfor det? Er det, fordi de pludselig er blevet mindre dovne, eller fordi de har fået økonomiske tæsk af nogen, der vil skære i deres ydelser? Nej, men fordi der er efterspørgsel efter arbejdskraft, og fordi vi har næsten fuld beskæftigelse i det her land. Det er derfor, der bliver plads til nogle af de mennesker på arbejdsmarkedet, som ellers har svært ved at få plads. Måske fordi der er nogle sprogvanskeligheder, måske fordi man ikke har en erfaring på arbejdsmarkedet. Og det viser jo bare det, vi altid har sagt fra venstrefløjens side, og som Socialdemokraterne også før i tiden sagde, nemlig at det, der driver, det, der bestemmer, er ikke udbuddet af arbejdskraft først og fremmest, men efterspørgslen efter arbejdskraft. Og jeg vil bare sige: Tænk, hvis vi havde lyttet til erhvervsorganisationerne for 10 år siden, da de sagde: Åbn sluserne for udenlandsk arbejdskraft. Så havde de mennesker stadig væk siddet derhjemme og kigget ind i væggen og ikke fået en chance på arbejdsmarkedet. Derfor er jeg også lidt bekymret for, om Socialdemokratiet nu er på vej til at åbne sluserne, for der er stadig væk mennesker, som skal have plads på det her arbejdsmarked.

Kl. 17:38

Tredje næstformand (Karsten Hønge):

Spørgeren.

Kl. 17:38

Jens Joel (S):

Det synes jeg ikke ordføreren skal være bekymret for, for faktisk har vi jo været meget tydelige omkring, at det her opsving, at de gode tider, om man så må sige, skal bruges til netop at udvide arbejdsstyrken, og vi har fået bragt antallet af langtidsledige ned osv. osv. Det er ekstremt vigtigt. Jeg er sådan set også enig i, at efterspørgslen er rigtig vigtig. Men skal man forstå hr. Pelle Dragsteds svar sådan, at der ikke er andet end efterspørgsel på spil her, at der ikke er kulturelle ting, at der ikke er nogen udfordringer i nogen af de her grupper? Det kunne også være i forhold til sprog eller andre ting, som vi er nødt til at gøre noget ved politisk, og hvor det ikke, om man så må sige, løser sig selv.

Kl. 17:39

Tredje næstformand (Karsten Hønge):

Ordføreren.

Kl. 17:39

Pelle Dragsted (EL):

Jeg synes, vi skal gøre alt muligt politisk. Men til forslaget om det, man kalder arbejdspligt, vil jeg sige, at for det første har man arbejdspligt, når man modtager kontanthjælp. Man kan ikke modtage kontanthjælp, hvis ikke man står til rådighed for arbejdsmarkedet, og så mister man sin kontanthjælp. Det, der er problemet ved Socialdemokraternes forslag, er, at man snakker om ret og pligt, men man har bare lige glemt den ene del af den ligning, nemlig ret. Det, man reelt foreslår, er, at mennesker skal arbejde 37 timer om ugen for integrationsydelsen. Det svarer til en timeløn på omkring 29 kr. Man kan ikke blive medlem af en fagforening, man kan ikke blive medlem af a-kassen, man kan ikke spare op til ferie, og det vil sige, at alle de rettigheder, som kollegerne har, har man ikke. Det er det, som Socialdemokraterne normalt kalder social dumping, når arbejdsgivere i det private importerer arbejdskraft udefra. Det vil jeg også kalde det på det her område.

Kl. 17:40

Tredje næstformand (Karsten Hønge):

Tak. De sidste korte bemærkninger til hr. Pelle Dragsted går til fru Signe Munk, SF.

Kl. 17:40

Signe Munk (SF):

Tak for det. Jeg citerer: I gamle dage, hvis man havde en god dag, kunne man fange 100 skrubber i tre garn. I dag kan man fange 3 skrubber i 100 garn. Du kunne før i tiden sejle ud i en robåd med din dreng eller pige og et par fiskestænger og fange alle de skrubber, du gad spise. Nu fanger du intet. Fjorden er død! Det er Benny Villadsen, der er fisker i Vejle Fjord, som fortæller den virkelighedsberetning fra den fjord, han har kendt, siden han var barn. Ordføreren har allerede været inde på, at det jo absolut ikke kun er Vejle Fjord, der har det helt elendigt. Det gælder stort set alle vores indre fjorde. Jeg bor selv ved Limfjorden, som i den grad gisper efter vejret og nogle steder er decideret død. Både SF og Enhedslisten er en del af den landbrugsaftale, der er blevet lavet i 2021. Ingen af vores partier var tilfreds med ambitionsniveauet, men vi var der for at gøre det grønnere. Derfor vil jeg bare høre ordføreren om noget: Er Enhedslisten parat til at tage flere værktøjer i brug for at forbedre vandmiljøet?

Kl. 17:41

Tredje næstformand (Karsten Hønge):

Hr. Pelle Dragsted.

Kl. 17:41

Pelle Dragsted (EL):

Først og fremmest vil jeg sige, at jeg selv kan huske, da jeg som barn kunne stille mig ned ved Storebælt ved nogle venners sommerhus og kunne hive torsk op en majaften. Når solen var ved at gå ned, kom torskene ind på det helt lave vand. Min generation kan huske det, men det kan de efterfølgende generationer ikke. Og de fremtidige generationer kommer ikke til at opleve det, hvis ikke vi handler. Så ja, Enhedslisten er i den grad parat til at tage de tiltag, der skal til, og jeg har hørt regeringen snakke om muslinger og stenrev og den slags, og det er alt sammen meget fint. Men vi ved jo godt, hvad der skal til, og vi har vidst det i årevis. Det handler om at nedbringe landbrugets udledning af kvælstoffer, og det kan vi ikke, så længe vi har så omfattende en landbrugsproduktion af den karakter, som vi har i dag. Så det her hænger sammen. Det hænger sammen med klima, det hænger sammen med drikkevand, det hænger sammen med havmiljø.

Jeg synes, det grundlæggende spørgsmål her er: Er der nogen, der skal have friheden til at ødelægge så meget for alle os andre? Det synes jeg ikke nogen har ret til, intet erhverv har ret til det.

Kl. 17:42

Tredje næstformand (Karsten Hønge):

Spørgeren.

Kl. 17:42

Signe Munk (SF):

Tak for ordførerens engagement i sagen. Mit opfølgende spørgsmål ville egentlig have været, om ordføreren deler den bekymring, som særlig Venstre står for her i Folketinget. Troels Lund Poulsen fortalte det så sent som i forgårs i Debatten, at der bare skal laves muslingeopdræt ude i fjordene, og på den måde mener jeg jo, at man gør fjordene til renseanlæg for landbrugets kvælstofudledning. Men jeg kunne høre, at ordføreren er fuldstændig på bolden, og derfor vil jeg bare kvittere for det og se frem til samarbejdet om at redde vores vandmiljø.

Kl. 17:43

Tredje næstformand (Karsten Hønge):

Ordføreren.

Kl. 17:43

Pelle Dragsted (EL):

Tusind tak. Jeg ser også virkelig frem til samarbejdet. Vi har en meget vigtig sag her, og jeg vil gerne – det sker meget sjældent – takke Berlingske Tidende for at have gjort det her så tydeligt for alle danskere. Jeg tror, at det bliver svært den her gang at komme uden om at handle, som andre regeringer tidligere har undladt, for vi kan alle sammen se, at det er nu, det skal ske, for ellers er løbet kørt, og så har vi ikke længere et levende og sundt hav.

Kl. 17:43

Tredje næstformand (Karsten Hønge):

Tak til Enhedslistens ordfører, hr. Pelle Dragsted. Næste ordfører er hr. Martin Lidegaard, Radikale Venstre.

Kl. 17:44

(Ordfører)

Martin Lidegaard (RV):

Mange tak. Kære alle sammen! Hvor går den nye skillelinje i dansk politik? Det har vi hørt flere bud på i dag, og hos Radikale Venstre er vi ikke i tvivl. Den nye skillelinje i dansk politik går mellem hensynet til os selv over for hensynet til de kommende generationer. Balancen mellem de ressourcer, vi bruger på os selv, og de ressourcer, vi investerer i vores børn og deres fremtid. Den balance er ikke i orden i dag. Vi, der sidder her, er måske de rigeste og lykkeligste danskere, der nogen sinde har levet, men vi risikerer også at blive den første generation, der giver et dårligere samfund videre til vores børn. Derfor ønsker Radikale Venstre at skrive en ny generationskontrakt. Den handler om, at vi nu tager ansvar for at give et bedre Danmark videre til vores børn og unge, både når det handler om klima og natur, mistrivsel hos børn og unge, uddannelse, presset på velfærden og den nye geopolitik. Derfor vil jeg i dag også gerne sige en stor tak til alle partierne her i Folketinget for hver især at levere inspiration til de løsninger, der skal findes.

Først en stor tak til statsministeren for at placere folkeskolen så centralt i sin tale. Jeg er enig i, at frisættelsen af skolerne er afgørende, men til gengæld tror jeg ikke, at Aula udgør den største udfordring i skolen her og nu. Det gør manglen på ressourcer! Det er uholdbart, at lægerne i dag hverken har tid eller materialer til at lave god undervisning og være der for børnene. Det gælder også den helt almindelige undervisning for de helt almindelige børn, for er den ikke god, risikerer vi at generere endnu mere mistrivsel, endnu flere diagnoser og specialtilbud, der igen tærer på den almindelige folkeskole. Derfor burde statsministeren, hvis hun havde tid til at høre efter, tage ansvar og forhindre de katastrofale besvarelser, der foregår på folkeskolen lige nu, og som går ud over de tidlige og forebyggende indsatser, der er så afgørende. Og vi Radikale vil gerne være med til at finde de penge, helt præcis en ny børnemilliard. Også en tak til statsministeren for hendes solide støtte til Ukraine. Man kan mærke, hvor stor vægt statsministeren lægger på den militære støtte til det ukrainske folk. Skulle jeg ønske mig noget i dag, skulle det være den samme form for helhjertet politisk lederskab, når det handler om at stoppe vores indirekte støtte til Putins krigsmaskine gennem vores import af gas. Det har regeringen ifølge dagens medier faktisk gjort det modsatte af ved aktivt at forsinke et større udbud af havvind, ligesom man intet har gjort for at fremme vedvarende energi på land. Det forstår jeg simpelt hen ikke, og jeg oplever det som et svigt over for Ukraine.

Jeg ved ikke, om det er muligt, at udenrigsministeren kunne dæmpe sig en lille smule, for det er enormt distraherende. Tak.

Til Venstre og økonomiministeren vil jeg gerne sige en dybfølt tak for at give midten en chance. Det er vel fair at sige, at Venstre nok er det parti, der har udvist størst mod og lige nu betaler den højeste pris for regeringssamarbejdet. Men det ændrer ikke på, at det var nødvendigt at gøre op med fløjene i dansk politik. Derfor kan Venstre også regne med vores vilje til samarbejde. Skulle jeg komme med en opfordring til økonomiministeren, vil det være at blive endnu mere klar på Venstres støtte til en CO2-afgift på landbruget. Danmark har brug for et moderne Venstre.

Også en stor tak til Moderaternes formand, udenrigsministeren, for så åbent at dele sine indre politiske overvejelser med os andre; fra de mange tidsler i udlændingepolitikken over behovet for mere international arbejdskraft, en højere afgift på diesel til den vigtige debat om, hvordan vi får råd til fremtidens velfærd. Skulle der herfra lyde bare et enkelt hjertesuk, ville det være spændende, hvis bare en enkelt af de mange gode tanker også fandt vej til regeringens politik. Her må man forstå, at det område, hvor udenrigsministeren virkelig har sat sig igennem, er som formand for et hemmeligt havvindsudvalg, der ifølge dagens presse er gået imod hele seks ministeriers samlede indstilling om at etablere en ny ordning for lynudbud af 12 GW havvind, der kunne have rullet inden 2030. Det valg er svært at forstå.

Til SF skal lyde en stor tak for vores fælles kamp for bedre vilkår for de mindste danskere i deres vuggestuer og børnehaver. Tak for det. Men jeg har også en bøn til SF i dag, for I valgte jo at gå med i regeringens rundbarbering af landets universiteter i den seneste aftale om uddannelse. Jeg forstår godt behovet for at skaffe flere penge til erhvervsskoler og velfærdsuddannelser, det er også radikalt hjerteblod, men jeg har svært ved at forstå, hvorfor lige uddannelser skal være et nulsumsspil, hvor man skal ødelægge universiteterne for at skaffe penge til de andre.

Kl. 17:49

Så min bøn til SF er: Når nu denne aftale rammer virkeligheden, når det viser sig, hvor hårdt disse besparelser rammer både de studerende og de faglige miljøer på universiteterne, vil SF så ikke overveje en anden finansiering sammen med os, så alle unge kan få udlevet deres drøm om en god uddannelse? Samme appel kunne jeg rette til Liberal Alliance, som vi har haft et fantastisk samarbejde med i KLAR-alliancen. Tak til LA for altid at sætte fokus på frisættelsen af det enkelte menneske. Der er meget fælles arvegods her. Frisættelsen af det enkelte menneske er afgørende for dets dannelse og evne til at vælge fællesskabet til og tage ansvar, og som hr. Alex Vanopslagh selv skriver i sin bog, handler den frisættelse om meget andet og mere end skattelettelser. Derfor er det mit fromme håb, at Liberal Alliance sammen med os vil stå vagt om de studerende på alle landets uddannelser og om deres faglige miljøer.

Tak til hr. Søren Pape Poulsen for også at kere sig om kontrakten mellem generationer. Det bør jo også gælde skyggesiderne af vores samfund. I årevis har parolen fra Konservative over for unge på vej ud i kriminalitet været strengere straffe, men bandeskyderier og ungdomsmiljøer, der flyder med stoffer, viser jo, at den tilgang ikke kan stå alene. Den bedste kriminalitet er den, der slet ikke bliver begået. Derfor er der brug for en ny tilgang, hvor vi i langt højere grad satser på forebyggelse, som vi ved virker, hvis den starter tidligt nok og kommer tæt nok på de unge. Skulle vi ikke sammen tage problemet ved roden og gøre det, vi ved virker? Vi vil meget gerne gå ind i de forestående forhandlinger med netop den tilgang sammen med De Konservative.

Til fru Inger Støjberg vil jeg igen gerne sige tak for en lidt utraditionel alliance for at bekæmpe regeringens besparelser på gymnasierne i Danmarks yderområder. Jeg håber, vi kan vinde den kamp sammen, og jeg tror, det vil have en utrolig stor betydning for de mange børn og unge i yderområderne. Vores tur til Lemvig fik mig til at tænke på, om vi altid behøver at opstille en så skarp modsætning mellem land og by. Måske vi i stedet skal forsøge at finde de økonomiske og menneskelige ressourcer til at satse på udvikling begge steder, så vi frem for at tvangsflytte uddannelser og arbejdspladser insisterer på at investere mere i uddannelse alle steder i Danmark og får skabt flere muligheder for alle unge uanset baggrund og bopæl.

Hr. Pelle Dragsted vil jeg gerne takke for den konsekvente kamp, Enhedslisten fører for de mennesker, der har mindst at gøre godt med i vores land. Jeg tror oprigtigt, at vi deler den samme frustration over, at vi trods 70 års velfærdsstat stadig er så dårlige til at bryde den negative sociale arv. Vi bliver nødt til at få langt, langt mere fokus på de tidlige og forebyggende indsatser, og vi bliver nødt til at finde både penge og mennesker til at foretage dem. Så lad mig spørge lidt direkte: Skal vi ikke tage fra de rige og give til de fattige her? Skal vi ikke bede de ressourcestærke ældre om at tage et nap mere, så vi kan investere i vores mest udsatte børn og unge?

Tak til hr. Morten Messerschmidt for igen og igen i gentagne debatter at påpege den aldersdiskrimination, som alt for mange danskere møder på arbejdsmarkedet. Spørgsmålet er, om den aldersdiskrimination også skyldes, at vi i dette land i modsætning til Norge og Sverige i årtier har sendt et forkert signal til de ældre ved at indføre ikke mindre end fire forskellige tilbagetrækningsordninger, som gælder, før man når sin pensionsalder. Hvad siger hr. Morten Messerschmidt til at holde fast i seniorpensionen, der er målrettet de nedslidte og til gengæld rydde op i resten?

Fru Pernille Vermund vil jeg især gerne takke for at være en af de første til at påpege, at vi skal skelne mellem udlændingepolitik og behovet for mere international arbejdskraft. Men vil fru Pernille Vermund så ikke også overveje, om dette kunne gælde de udlændinge, der allerede er i Danmark, f.eks. de syriske kvinder, som sidder i udrejsecentre, som taler flydende dansk, og som vi betaler for at uddanne sig til f.eks. sygeplejersker, og kunne vi ikke sammen give dem lov til at betale samfundet tilbage ved at tage et job og få mulighed for det at betale skat?

Endelig vil jeg til sidst til fru Franciska Rosenkilde sige tak til Alternativet for den vedvarende indsats for den grønne omstilling. Jeg tror jo ikke på negativ vækst, som Alternativet gør, for jeg tror, den grønne omstilling har brug for, at vi udvikler vores samfund og teknologier, og jeg tror også, at de 3 milliarder fattige mennesker på kloden har brug for vækst. Men jeg er helt overbevist om, at det bliver nødt til at være en bæredygtig vækst, og det vil jeg meget gerne samarbejde med Alternativet om.

Kære kollegaer, hvis noget kan holde mig vågen om natten, er det tanken om at give et dårligere liv videre til mine tre døtre. Det vil jeg ikke. Og hvis noget kan gøre mig i godt humør, er det visheden om, at det er der næppe heller andre i det her Folketing eller uden for Christiansborg der ønsker. Derfor vil jeg gerne sige til jer alle sammen i dag: Vi Radikale ønsker ikke at brænde nogen broer til nogen partier. Vi ønsker at bygge bro til alle, så vi sammen kan bygge en bro til fremtiden, og derfor vil jeg på vegne af Radikale Venstre foreslå følgende:

Forslag til vedtagelse

»Folketinget erkender, at vores nuværende politik risikerer at give et dårligere Danmark videre. Det ønsker vi ikke. Vi forpligter os derfor til at arbejde for en ny generationskontrakt, der genopretter balancen mellem de ressourcer, vi bruger på os selv, og dem, vi investerer i vores børns liv og fremtid. Det skal ske ved en gennemgribende grøn omstilling inden for fem år, ved at satse markant mere på de tidlige og forebyggende indsatser i sundheden og ved at satse på bedre uddannelser til alle fra ABC til PhD.

Alle disse indsatser vil vi finansiere ved at sætte den offentlige sektor fri, ved at invitere mere international arbejdskraft til Danmark og ved at bede flere udlændinge og ressourcestærke ældre i Danmark bidrage mere på arbejdsmarkedet – og give dem lov til det. Samtidig vil vi holde hånden under alle nedslidte ældre og andre udsatte grupper.

Vi vil give et bedre Danmark videre.«

(Forslag til vedtagelse nr. V 4).

Tak.

Kl. 17:55

Tredje næstformand (Karsten Hønge):

Tak. Forslaget til vedtagelse vil indgå i forhandlingerne.

Første korte bemærkning er til fru Anne Paulin, Socialdemokratiet. Fru Anne Paulin?

Kl. 17:55

Anne Paulin (S):

Jeg beklager mange gange. Det var ikke lige den rækkefølge, vi regnede med. Men tak til ordføreren for talen.

Det, jeg gerne vil spørge om, handler om, at vi i Socialdemokratiet jo går meget op i muligheden for, at dem, som ikke fik så meget uddannelse i første omgang, får muligheden senere hen i livet. Og regeringen foreslår jo derfor også at permanentgøre den her ordning, hvor folk, som er faglærte eller ufaglærte, får mulighed for at tage en erhvervsuddannelse på 110 pct. dagpengesats. Er det noget, som Radikale Venstre vil støtte op omkring?

Kl. 17:56

Tredje næstformand (Karsten Hønge):

Ordføreren.

Kl. 17:56

Martin Lidegaard (RV):

I udgangspunktet ønsker vi jo at styrke alle lønmodtageres mulighed for at uddanne sig senere i arbejdslivet. Man kan diskutere, på hvilken overførselsindkomst man så skal tage den uddannelse, og om nogle skal stilles bedre end andre. For man kunne jo også tænke lidt større. Man kunne jo sige, at alle skal have – det er i hvert fald en tanke, vi også tidligere har leget med sammen med Socialdemokratiet – en form for uddannelseskonto, så man har en ret til på et givet tidspunkt i sin karriere at tage en videreuddannelse, f.eks. på dagpenge, og så kunne skifte profession. For en arbejdsgiver har jo typisk ikke et incitament til at give en medarbejder en helt ny uddannelse til et andet fagområde, og så kan det være svært at skifte profession, hvis man f.eks. er ved at blive nedslidt som brolægger, eller hvad det kan være. Så jeg er helt positiv over for tankegangen, men det er måske lidt tidligt at lægge sig helt fast på, præcis hvilke satser forskellige grupper skal have. Vi vil gerne gøre det til en generel ret for alle medarbejdere på arbejdsmarkedet.

Kl. 17:57

Tredje næstformand (Karsten Hønge):

Spørgeren.

Kl. 17:57

Anne Paulin (S):

Tak for at dele de tanker. Nu er det jo bare sådan, at det her er et konkret forslag, som man jo har mulighed for at forholde sig konkret til, i og med at det er noget, som regeringen foreslår. Så er det en afvisning, at Radikale ikke vil gå ind og støtte aktivt op om det her konkrete forslag om 110 pct. dagpengesats?

Kl. 17:57

Tredje næstformand (Karsten Hønge):

Ordføreren.

Kl. 17:57

Martin Lidegaard (RV):

Det er bestemt ikke en afvisning. Man skal høre mig som en, der er åben for, at vi meget gerne vil kigge på det, men vi vil måske også gerne tænke lidt større.



Kl. 17:57

Tredje næstformand (Karsten Hønge):

Sidste korte bemærkning på denne side af pausen er til hr. Mohammad Rona, Moderaterne.

Kl. 17:57

Mohammad Rona (M):

Tak for det, og tak for en god tale. For et par måneder siden kunne vi læse i Berlingske og andre gode medier, at der var kommet den her nye såkaldte KLAR-alliance, hvilket på mange måder var ret spændende. Det, jeg vil høre ordføreren om nu her, er, om KLAR-alliancen er lagt i graven, eller hvad er næste step nu?

Kl. 17:57

Tredje næstformand (Karsten Hønge):

Ordføreren.

Kl. 17:57

Martin Lidegaard (RV):

KLAR-alliancen lever i bedste velgående. Jeg tror ikke, jeg røber for meget ved at sige, at vi mødtes så sent som i går for at planlægge efterårets arbejde. Og vores ufortrødne ambition er jo at prøve at lokke regeringen til for alvor at tage fat i de to helt store reformhåndtag, der for alvor kan gøre en forskel for fremtidens Danmark.

Det ene er international arbejdskraft, og det andet er hele tilbagetrækningsområdet. Det er der, hvor det virkelig batter noget at lave reformer, og det har også, synes vi, en smukkere generationsprofil, fordi det især er de ressourcestærke ældre, der tager et ansvar. Og så vil vi fra Radikales side jo gerne bruge rigtig mange af de midler til at investere i børn og unge og grøn omstilling. Der kan nogle af de andre medlemmer af KLAR-alliancen have andre prioriteringer, men det, vi er enige om, er at gøre det samlede råderum større og også det samlede reformprogram fra regeringen større. Det var også noget, vi diskuterede under selve regeringsforhandlingerne. Vi synes godt, man kunne øge ambitionsniveauet og så både få plads til skattelettelser, som er blevet diskuteret i dag, og meget mere velfærd, ikke mindst for den næste generation.

Kl. 17:58

Tredje næstformand (Karsten Hønge):

Der er ikke flere spørgsmål.

Vi holder nu pause, og vi genoptager mødet kl. 19.00.

Mødet er udsat. (Kl. 17:59).

Kl. 19:00

Forhandling

Anden næstformand (Jeppe Søe):

Velkommen tilbage til Folketingssalen. Vi fortsætter, hvor vi slap, med ordfører hr. Martin Lidegaard fra Radikale Venstre. Og den første spørger her efter middagen er fru Signe Munk fra Socialistisk Folkeparti. Værsgo.

Kl. 19:00

Signe Munk (SF):

Tak for det, og tak for en god tale fra ordføreren. Jeg vil også bare kvittere tilbage for det gode samarbejde, vi har på børne og ungeområdet, men jo også på det grønne område, og mit spørgsmål omhandler netop fremskridtene på klimaområdet.

Jeg synes, man helt uomtvisteligt kan slå fast, at ordføreren og ordførerens parti har en kæmpe grøn aktie i de klimafremskridt, der er sket, særlig under den socialdemokratisk ledede regering, hvis man tænker på klimaloven, hvis man tænker på monsterudbud af havvind, og hvis man tænker på grøn skattereform. Og jeg har jo også oplevet, at SF, De Radikale, Enhedslisten og Alternativet har stået arm i arm, når der skulle moses og mases for de grønne sejre.

Jeg kan også se, at i den bog, som ordføreren har skrevet, fylder klimakampen nærmest det hele. Det er en gennemgående del af »Generationskontrakten«. Hvad der så også fylder, er ønsket om en midterregering, og derfor har jeg bare det korte spørgsmål til ordføreren: Er ordføreren ikke enig i, at det faktisk er i den grønne blok, at vi kan opnå de bedste resultater for klimaet, og netop ikke sammen med de borgerlige partier?

Kl. 19:01

Anden næstformand (Jeppe Søe):

Ordføreren.

Kl. 19:01

Martin Lidegaard (RV):

Jeg synes faktisk ikke, det er så enkelt at svare på det spørgsmål. Men først og fremmest vil jeg sige tak for de venlige ord, og jeg kunne sige det samme tilbage til SF og SF's ordfører.

Altså, min oplevelse af den tidligere regering var, at det lykkedes, med hiv og sving og i strid modvind, netop vores partier at presse en række klimamål igennem, en række udbud igennem osv., men implementeringen af det hele stod stort set stille i de tre år; i øjeblikket konkurrerer vores nuværende statsminister jo med Anders Fogh Rasmussen om at være den statsminister i fire årtier, der har sat mindst vind op på land.

Derfor var jeg stærkt frustreret, da folketingsvalget kom. Og når jeg så tænker, at en midterregering kunne noget mere, er grunden, at når man ser på sådan noget som landbrugsområdet – der har vi jo haft skiftende flertal, og når der har været blå regeringer, har man slækket på vilkårene, og når der har været rød-grønne regeringer, har man strammet dem – er det erhverv blevet kastet hid og did, og jeg tror, at hvis man skal have ambition og sigte, kan en midterregering mere, i princippet.

Kl. 19:02

Anden næstformand (Jeppe Søe):

Tak! Spørgeren.

Kl. 19:02

Signe Munk (SF):

Men som ordføreren selv siger, er det jo ikke just, fordi der bliver implementeret særlig meget under den her regering eller taget tiltag, der er nybrud, overhovedet på klimaområdet. Men lad mig spørge på en lidt anden måde så: Hvad skal der til, for at ordførerens parti kommer fuldt og helt tilbage i grøn blok sammen med SF, sammen med Alternativet, sammen med Enhedslisten og jo forhåbentlig også sammen med et Socialdemokratiet?

Kl. 19:03

Anden næstformand (Jeppe Søe):

Ordføreren.

Kl. 19:03

Martin Lidegaard (RV):

Jamen lad mig starte med at sige, for det nåede jeg ikke at sige, at frustrationen også gælder den nuværende regering. Så der deler jeg helt analysen fra SF.

Det, der skal til, for at vi kan støtte en hvilken som helst regering, er, at ambitionsniveauet på klimaområdet, også i forhold til implementering og eksekvering, kommer op på et helt andet niveau end i dag, og det samme gælder investeringerne i børn, unge, uddannelse osv., altså alt det, der tegner den næste generation. Og vi er med et forslidt citat ligeglade med, hvilken farve katten har – bare den kan fange mus.

Kl. 19:03

Anden næstformand (Jeppe Søe):

Så er det fru Inger Støjberg fra Danmarksdemokraterne.

Kl. 19:03

Inger Støjberg (DD):

Først og fremmest vil jeg gerne kvittere for de pæne ord i ordførertalen, og jeg deler fuldstændig opfattelsen af, at man jo sagtens kan finde nogle fælles dagsordener, også selv om man måske ellers står lidt på hver sin side af nogle andre spørgsmål her i Folketinget.

Men det, jeg egentlig godt kunne tænke mig at spørge hr. Martin Lidegaard om, drejer sig om, at vi nu i fællesskab er kommet med et forslag omkring udkantsgymnasierne og det tilskud, som regeringen skammeligt har fjernet fra de gymnasier – med de negative konsekvenser, som det uvægerlig vil få for yderområderne i Danmark og den her række gymnasier. Uddannelsesområdet er én ting, men er der ellers andre ting, hvor hr. Martin Lidegaard ser at man med fordel kunne sætte ind i forhold til yderområderne? Det er jo noget, der interesserer os i Danmarksdemokraterne rigtig, rigtig meget.

Kl. 19:04

Anden næstformand (Jeppe Søe):

Ordføreren.

Kl. 19:04

Martin Lidegaard (RV):

Ja, jeg er faktisk stærkt optaget af den meget ringe forfatning, som den kollektive transport er i, ikke mindst i yderområderne. Da vi besøgte gymnasiet i Lemvig, havde fru Inger Støjberg nok den samme oplevelse som mig, da vi talte med alle eleverne, nemlig at det de faktisk talte mest om – i hvert fald ved mine borde – var den kollektive transport eller rettere sagt manglen på samme, og at de skulle tage et tog, hvor de så skulle sidde og vente i 40 minutter på gymnasiet, inden første time startede. Busserne var der skåret ned på eller var væk. Og jeg tænker lidt, at vi skylder alle de mennesker, som ikke har mulighed for at transportere sig i bil, heriblandt de unge, en mulighed for at kunne transportere sig. Og det kan ikke passe, at verdens nienderigeste land ikke kan gøre det bedre i forhold til den kollektive transport, om det så er tog eller regionale busser, herunder også forbindelser fra de store provinsbyer ind til større byer. Det kan ikke passe, at vi ikke kan gøre det bedre. Så det er i hvert fald ét område, vi har fokus på.

Så er der selvfølgelig også hele erhvervsudviklingen, som jeg også meget gerne vil diskutere videre.

Kl. 19:05

Anden næstformand (Jeppe Søe):

Fru Inger Støjberg.

Kl. 19:05

Inger Støjberg (DD):

Jeg forstår det sådan, at Radikale Venstre og Danmarksdemokraterne faktisk har en fælles dagsorden her, og jeg ser rigtig meget frem til et videre samarbejde omkring de her ting.

Kl. 19:05

Anden næstformand (Jeppe Søe):

Ordføreren.

Kl. 19:05

Martin Lidegaard (RV):

Det er jeg glad for at høre, og det ser jeg også frem til.

Kl. 19:05

Anden næstformand (Jeppe Søe):

Så er det fru Sólbjørg Jakobsen fra Liberal Alliance.

Kl. 19:05

Sólbjørg Jakobsen (LA):

Tak. Og tak for talen. Det kan godt være, at vi har fået aftensmad siden, men jeg noterede mig heldigvis også, hvad jeg huskede fra talen. Jeg vil gerne rose ordføreren for at italesætte alle de fælles dagsordener, som Radikale Venstre kan finde med samtlige partier. Jeg skelede lidt til de sociale medier og kunne se, at der var nogen, der var ikke var så stor fan af, at vi klappede hinanden på ryggen herinde. Jeg kunne ikke være mere uenig. Jeg synes, det er fremragende og konstruktivt og opløftende, at man finder nogle fælles dagsordener.

Det er også helt klart noget, som vi i Liberal Alliance er glade for. Vi har jo en god reformdagsorden, som vi deler med Radikale Venstre. Og jeg bed også mærke i, at spørgeren fra Moderaterne efterspurgte noget mere fra KLAR-alliancen; så de læser i hvert fald, hvad der kommer ud af den. Har hr. Martin Lidegaard en anelse om, hvorfor regeringen mon er så tunge på fødderne i forhold til reformdagsordenen, især nu, når de nu kigger på de gode bud, der kommer fra os?

Kl. 19:06

Anden næstformand (Jeppe Søe):

Ordføreren.

Kl. 19:06

Martin Lidegaard (RV):

Jeg er nok ikke den rette at spørge om det, men der er måske nogle, der er mere reformivrige end andre, i regeringen, kunne jeg forestille mig. Og så er man måske heller ikke helt enige om, hvilke reformer der skal komme først, og hvilke der er vigtigst.

Men det, jeg sådan ville tænke, hvis jeg var regering, er, at dér hvor det måske er lettest at tage fat, må være i forhold til den internationale arbejdskraft. Der er i hvert fald flere af regeringspartierne, der har givet udtryk for, at der er meget at hente der; det er jo også – i citationstegn – en gratis omgang, for det går jo ikke ud over nogen. Der er en kæmpe efterspørgsel. Folk kommer hertil; de bidrager til det danske samfund, og hvis ikke de kan forsørge sig selv, er de her jo ikke.

Så jeg har svært ved at forstå, hvorfor man ikke skulle imødekomme både alle de offentlige institutioner og private virksomheder, der virkelig efterspørger mere international arbejdskraft. Jeg tænker, at det er et af de steder, vi i fællesskab skal prøve at tale positivt op for regeringen.

Kl. 19:07

Anden næstformand (Jeppe Søe):

Spørgeren.

Kl. 19:07

Sólbjørg Jakobsen (LA):

Tak. Jeg er fuldstændig enig og tænker også, at det især er med hensyn til den internationale arbejdskraft, hvor vi også kan høre, at man bredt på paletten er enig om, at vi også skal have fokus på, hvordan vi får fjernet noget af det bøvlede bureaukrati og også får givet det danske erhvervsliv den arbejdskraft, de har brug for. Så tak for svaret og uddybningen.

Kl. 19:08

Anden næstformand (Jeppe Søe):

Ordføreren.

Kl. 19:08

Martin Lidegaard (RV):

Selv tak.

Kl. 19:08

Anden næstformand (Jeppe Søe):

Så er det fru Mette Abildgaard fra Det Konservative Folkeparti.

Kl. 19:08

Mette Abildgaard (KF):

Tak til hr. Martin Lidegaard for en rigtig god og konstruktiv tale. Og tak for det gode samarbejde, vi har i hverdagen, i vores KLAR-alliance. Et område, hvor vi også har et rigtig godt samarbejde, er på det grønne område, både i forhold til klima, men også i forhold til miljø. Vi har været sammen om at presse på for, at flere af vores offentlige arealer skal anvendes til naturnationalparker. Vi har haft en fælles frustration i forhold til de naturnationalparker, som det allerede er blevet besluttet ikke bliver ført ud i livet, bl.a. den i Gribskov. Regeringen er håbløst nølende i forhold til den dagsorden.

Men der er også private arealer, som er vigtige at få i spil i forhold til vores fælles natur. Derfor vil jeg høre, hvordan De Radikale ser på det forslag, vi Konservative er kommet med, efter inspiration fra Dansk Industri og Danmarks Naturfredningsforening, nemlig at skattefritage den § 3-natur, der er, og på den måde at anerkende dem, der er med til – af hensyn til vores fællesskab – at passe og pleje noget natur, som er værdifuld, og som i den grad er nødvendig i en tid, hvor vores natur er under så stort pres.

Kl. 19:09

Anden næstformand (Jeppe Søe):

Ordføreren.

Kl. 19:09

Martin Lidegaard (RV):

Jeg skal være ærlig at sige, at jeg ikke har haft lejlighed til at se det konservative forslag, og derfor har vi heller ikke haft lejlighed til at tage stilling til det i Radikale Venstre. Derfor ved jeg heller ikke rigtig, hvor mange penge vi snakker om, og hvad det koster. Men altså, den grundlæggende tanke, at det er helt umuligt at nå vores mål på naturområdet, hvis vi ikke tænker de private arealer og lodsejere ind – det gælder også skovrejsning, både den skov der skal være uberørt og stå længe, men også den, der skal være produktionsskov, som vi kan anvende til et byggematerialer osv. – har jeg i hvert fald ideologisk ikke nogle problemer med; men jeg vil gerne lige se regnestykket, inden jeg bider helt til bolle.

Kl. 19:09

Anden næstformand (Jeppe Søe):

Spørgeren.

Kl. 19:09

Mette Abildgaard (KF):

Selvfølgelig, det har jeg fuld forståelse for. Vi har spurgt Finansministeriet til det på baggrund af det forslag, der er kommet fra DI og DN, og der var vurderingen, at det koster ca. 40 mio. kr. om året. Det synes vi er en meget god investering, i forhold til at 10 pct. af de danske arealer er § 3-beskyttet natur, hvor man jo ikke må lave de her tilstandsændringer. Altså, når man bidrager til det fælles gode, til vores fællesskab, med natur på sin jord, så bliver man underlagt begrænsninger, og det er nødvendigt af hensyn til naturen, og så synes vi også, at det giver mening, at man samtidig fra fællesskabets side går ind og anerkender, at det faktisk har en værdi for os alle sammen, at naturen får bedre plads og bedre rammer.

Kl. 19:10

Anden næstformand (Jeppe Søe):

Ordføreren.

Kl. 19:10

Martin Lidegaard (RV):

Det kan jeg godt se noget fornuft i. Det ville selvfølgelig være endnu mere spændende, hvis man kunne lave nogle afgiftsændringer, der gav endnu mere natur end den, vi har i dag, vil jeg nok tænke. Det er ikke bare for at kræve og kræve; det er også, fordi vi har så katastrofalt brug for mere natur, som ordføreren er inde på. Og så er jeg i øvrigt også stærkt optaget af – det ved jeg også, at fru Mette Abildgaard er – vores havmiljø i øjeblikket, som jo gisper efter livet og vejret. Så hvis vi kan lave noget, der måske også kan indvirke hurtigt og positiv dér, så er vi klar til også at kigge på øget finansiering.

Kl. 19:10

Anden næstformand (Jeppe Søe):

Så er det fru Trine Pertou Mach fra Enhedslisten.

Kl. 19:10

Trine Pertou Mach (EL):

Tak for det. Og tak til ordføreren for en rigtig god tale. Jeg deler fuldstændig, at klimakrisen er den største krise og den største udfordring overhovedet. Det er det, man tænker på, når man står op. Det er det, man tænker på, når man har børn, som skal tage uddannelse, danne familie, stemme i en verden, der formentlig ser ganske anderledes ud end den, vi står i. Jeg ved, at ordføreren og jeg også deler perspektivet omkring det globale syd og klimaforandringerne, hvor regningen i virkeligheden i høj grad betales af verdens fattigste.

Derfor har vi også en ambition om en generationskontrakt, for vores handlinger nu og her er det, der kommer til at afgøre de helt store dagsordener på den her front. Og derfor vil jeg gerne spørge ordføreren, om den her generationskontrakt også er en garanti til de unge uden for den her bygning om, at man ikke vil danne en regering – for det forstår jeg at Radikale Venstre er åbne for – der hviler på Danmarksdemokraternes og Nye Borgerliges stemmer. Kan ordføreren garantere, at det vil man ikke gøre, fordi det faktisk vil være et brud på generationskontrakten?

Kl. 19:12

Anden næstformand (Jeppe Søe):

Ordføreren.

Kl. 19:12

Martin Lidegaard (RV):

Altså, vi har overhovedet ikke taget stilling til, hvem vi ønsker at pege på og ikke pege på, når den tid måtte komme. Vi aner ikke, hvem der er i spil. Vi aner ikke, hvem der er formænd eller forkvinder for hvilke partier osv. osv. Men det, vi har sagt, er, at det systemskifte, vi har oplevet her i dansk politik, hvor man får et samarbejde hen over midten, ser vi gerne fortsætter, og det er, fordi vi synes, at midten har det potentiale, at man både kan tænke lidt langsigtet, altså ud over næste valgperiode, og har muligheden for at eksekvere hurtigt.

At vores nuværende regering ikke rigtig bruger det potentiale, er jeg sådan set enig i, men det ændrer ikke på, at vi ikke har opgivet håbet om at kunne få den muskel for fremtiden, og vi tror, at hvis vi skal være sikre på, at tingene også står efter næste valg og næste valg igen, så har vi brug for en sådan regering hen over midten. Prøv at kigge på landbruget, der har flagret hid og dig, alt efter om det var blå eller røde regeringer, og det erhverv har aldrig haft en rettesnor og en vision, som vi har haft det på energiområdet.

Kl. 19:13

Anden næstformand (Jeppe Søe):

Spørgeren.

Kl. 19:13

Trine Pertou Mach (EL):

Tak. Med fare for at lyde lidt flabet – det er lige efter aftensmaden – vil jeg sige, at jeg godt kan forstå, det kan være svært at vælge side, når man er radikal, men ikke desto mindre vil jeg høre: Hvad er regnestykket her? Altså, hvad er det, der giver et bedre Danmark? Jeg forstår – det sagde ordføreren i hvert fald i sin tale – at det er nødvendigt med et opgør med fløjene, men vi har alligevel fået et projekt, et midterregeringsprojekt, som ikke giver svarene på de problemer, vi i virkeligheden står med.

Så jeg skal bare forstå regnestykket og det med den her generationskontrakt. Altså, betyder det, at man faktisk fra radikal side vil være villig til at danne regering eller støtte en regering, der hviler på nogle stemmer, der ikke vil levere på den klimahandling, der er nødvendig?

Kl. 19:13

Anden næstformand (Jeppe Søe):

Ordføreren.

Kl. 19:13

Martin Lidegaard (RV):

Jeg har ingen problemer med at sige det sådan helt ligeud, at vi håber, at der kommer en situation, hvor radikale mandater bliver afgørende og derfor kan være med til at presse ambitionsniveauet op, både når det handler om klima, børns trivsel og uddannelse, altså alt det, vi skal give videre. Vi tror ikke rigtig på, at det kommer af sig selv, hverken til venstre eller højre. Vi tror, at der skal være nogle progressive kræfter, der presser det her op, uanset hvem der danner regering.

Kl. 19:14

Anden næstformand (Jeppe Søe):

Så er det hr. Mikkel Bjørn fra Dansk Folkeparti.

Kl. 19:14

Mikkel Bjørn (DF):

I 2015 meldte Radikale ud, at de mente, at Sverige var et foregangsland, når det kom til håndteringen af flygtninge. I øjeblikket topper Sverige listen over flest dræbte i hele Europa. I alt er 11 mennesker blevet dræbt bare i september måned. De har haft 376 banderelaterede skudepisoder og 64 dræbte det seneste år, 230 banderelaterede bombeattentater, lejemord, pengeafpresning, dominansvold og en alenlang liste af daglige voldsforbrydelser, der med den svenske statsministers egne ord overgår alt, hvad vi nogen sinde har set i Sverige. Mener Radikale Venstre stadig væk, at Sverige er et foregangsland, når det kommer til håndteringen af flygtninge?

Kl. 19:14

Anden næstformand (Jeppe Søe):

Ordføreren.

Kl. 19:14

Martin Lidegaard (RV):

Vi syntes, at Sverige tog et kæmpe ansvar på det tidspunkt, hvor så mange syriske flygtninge søgte mod Europa og havde brug for beskyttelse, og det syntes vi var anerkendelsesværdigt. Det synes vi stadig væk. Synes vi, at den integrationspolitik, som Sverige har stået for igennem lang tid – eller mangel på samme – og de forhold, der er i Sverige nu, er noget, man har lyst til at efterligne eller ønske sig i Danmark? Nej, selvfølgelig ikke. Der er et kæmpe arbejde at gøre for Sverige.

Der ligger også implicit i ordførerens spørgsmål sådan en gammel fordom om Radikale Venstre om, at vi sådan står nede ved Padborg og råber til hele verden: Kom hid til Danmark uanset hvad, og I skal ikke levere noget som helst, og vi stiller ikke nogen krav – og alt sådan noget . Det er altså mange år siden, at Radikale Venstre havde den form for udlændingepolitik, selv om andre partier har haft en interesse i at stille os der. Nej, vi skal selvfølgelig have kontrol over vores grænser og over, hvem der kommer. Men selvfølgelig skal vi også tage vores del af de flygtninge, der er rundtomkring i verden.

Kl. 19:15

Anden næstformand (Jeppe Søe):

Spørgeren.

Kl. 19:15

Mikkel Bjørn (DF):

Der er ikke nogen lande, der har gjort mere og lagt en større indsats for at tage godt imod folk, end Sverige, og alligevel står man med kolossale, omfattende problemer. Politiet var for få år siden ude at melde ud, at retssystemet i Sverige var ved at bryde sammen. Mener hr. Martin Lidegaard virkelig, at vi med nogle forbedrede integrationsprojekter og en lidt bedre modtagelse, set med De Radikales øjne, kan ændre det billede i Danmark, hvis vi tog imod lige så mange, som Sverige har gjort?

Kl. 19:16

Anden næstformand (Jeppe Søe):

Ordføreren.

Kl. 19:16

Martin Lidegaard (RV):

Jeg tror, at udfordringen i Sverige stikker langt dybere og går langt længere tilbage end til 2015. I Sverige – det er ikke så mange, der er klar over det – har man også nogle helt andre sociale systemer, men jeg anerkender også, at der er mange, også for mange, som har en anden etnisk baggrund og meget dårlige sociale forhold i Sverige, og det giver nogle store problemer. Det er der jo ingen grund til at lægge skjul på. Så vi synes, at det er vigtigt hele tiden at have fokus på integrationen og på, at de unge, der vokser op, uanset hvilken baggrund de har, har ret og pligt som alle andre.

Kl. 19:17

Anden næstformand (Jeppe Søe):

Så er det fru Franciska Rosenkilde fra Alternativet.

Kl. 19:17

Franciska Rosenkilde (ALT):

Tak for ordet, og tak til ordføreren for talen. Igen påpeger ordføreren, at på trods af vores grønne fællesskab har vi nogle meget forskellige opfattelser af vækst. Det kunne jeg godt tænke mig at bore lidt dybere ned i. Ordføreren nævner, at Alternativet pludselig gerne vil have minusvækst. Det mener jeg aldrig har været Alternativets politik. Vi vil meget gerne diskutere dilemmaerne i det enøjede fokus på økonomisk vækst, da det har drevet et overforbrug af ressourcer, der gør, at vi nu står i en klimakrise.

Så nævner ordføreren det her »bæredygtig vækst«, som er noget af et diffust begreb, jeg ikke ved hvad betyder. Det kunne jeg godt tænke mig at høre noget mere om. For det er jo helt afgørende, at vi får en økonomi, som er bæredygtig, og som holder sig inden for de planetære grænser. Så hvad forstås der ved bæredygtig vækst? Og så vil jeg gerne spørge ordføreren, om hr. Martin Lidegaard anerkender, at den form for vækst, vi har haft i Norden og i Vesten, har haft enorme konsekvenser for den klimakrise, vi står i i dag.

Kl. 19:18

Anden næstformand (Jeppe Søe):

Ordføreren.

Kl. 19:18

Martin Lidegaard (RV):

Det anerkender jeg bestemt, og at hele den vestlige verden bærer et kæmpestort ansvar. Man skal selvfølgelig huske, at det kæmpe ryk, der er kommet de seneste 20 år i bl.a. Kina og Indien, nu også bidrager meget, og at den gennemsnitlige kineser i dag udleder nogenlunde lige så meget, som vi udleder, fordi en stor del af produktionen er flyttet til Kina. Men altså, jeg beklager, hvis jeg har misforstået det. Alternativets leder ved selvfølgelig meget mere om, hvad Alternativet mener, end jeg gør.

Men det, der er dilemmaet her, er selvfølgelig, at jeg simpelt hen ikke tror, at vi kan skabe en bæredygtig udvikling. Og for mig er det selvfølgelig miljø- og klimamæssig bæredygtighed. Det vil sige, at vi ikke tærer mere på jordens ressourcer, end den kan tåle, og at vi giver lige så meget videre, som vi får. Det er cirkulær økonomi. Det er en klimaneutral vækst, hvor man afkobler den økonomiske udvikling fra udledningen af drivhusgasser miljømæssigt. Så er der socialt en mere lige vækst på kloden. Det er klart, at en stor del af den her vækst bør komme fra de 3 milliarder mennesker, der i dag lever i fattigdom. Så er der også en økonomisk holdbar vækst, og det vil sige, at man skaber en løbende teknologisk udvikling, der gør, at vi også kan give en god økonomi videre til vores børn og børnebørn, så ingen regninger efterlades i børneværelset.

Kl. 19:19

Anden næstformand (Jeppe Søe):

Spørgeren.

Kl. 19:19

Franciska Rosenkilde (ALT):

Tak for den forklaring, for jeg hørte også lidt mellem linjerne, at ordføreren giver mig ret i, at meget af Kinas udledning jo er drevet af bl.a. vores forbrug, så på den måde er vi stadig med, selv om vi måske selv kan se pænere ud på papiret.

Det, som jeg egentlig hører ordføreren tale mere og mere om, er faktisk flere bundlinjer. Og så vil jeg opfordre ordføreren til at læse Alternativets glimrende dokument, der hedder »De Tre Bundlinjer«, der efterhånden har mange år på bagen, for det er faktisk grundlaget for lige præcis sådan en slags økonomi, vi ønsker at indføre.

Kl. 19:19

Anden næstformand (Jeppe Søe):

Ordføreren.

Kl. 19:19

Martin Lidegaard (RV):

Det vil jeg glæde mig til at læse. Ordføreren har helt ret. Altså, vi har stort fokus på det, man kalder scope 3, altså det indirekte CO2-aftryk gennem vores forbrug. Vi har jo foreslået en CO2-afgift på ti produkter, også ude i køledisken på f.eks. oksekød, netop for at komme ind på det der. Det, der jo i virkeligheden er den store diskussion her, er ikke, hvor vi skal hen, men hvordan vi kommer derhen. Og der tror vi sådan set på den teknologiske udvikling og det at få økonomisk udvikling i samfundet. Hvis man regulerer det, og hvis man peger i den rigtige retning med håb og regulering, kan man nå længere end ved at prøve at stoppe op.

Kl. 19:20

Anden næstformand (Jeppe Søe):

Så er det hr. Frederik Vad fra Socialdemokratiet.

Kl. 19:20

Frederik Vad (S):

Tak, og tillykke til hr. Martin Lidegaard med bogen. Jeg glæder mig til at læse den. Jeg hørte på et tidspunkt for nogle måneder siden i min bil et radioprogram med hr. Martin Lidegaard og hr. Bjarne Corydon, hvor hr. Bjarne Corydon sagde, at det, der var den røde tråd i Radikale Venstres reformprogram, var, at reformerne, når det gjaldt nogle grupper i samfundet, som aldrig kunne drømme om at stemme på Radikale Venstre, skulle komme oppefra, og at de skulle være strukturelle og med incitamenter osv., og at det, når det gjaldt nogle grupper, som godt kunne overveje at stemme på Radikale Venstre – det kunne f.eks. være i universitetsmiljøet – så skulle gro nedefra, og at kreativiteten og de frivillige aftaler og incitamenter ligesom var det, der skulle få den gode opførsel til at blomstre.

Hvad synes hr. Martin Lidegaard egentlig om den analyse fra hr. Bjarne Corydons side? Jeg synes, den var ret interessant.

Kl. 19:21

Anden næstformand (Jeppe Søe):

Ordføreren.

Kl. 19:21

Martin Lidegaard (RV):

Heldigvis er Radikale Venstre ikke så små, at vi ikke har vælgergrupper inden for alle generationer. Det har vi da, heldigvis. Så når vi påpeger generationskontrakten, er det jo simpelt hen, fordi det har været ret åbenlyst igennem 20 år i dansk politik, at det politiske fokus har været på den voksende ældregruppe, der fylder relativt mere og mere, og som jo også helt berettiget – i citationstegn – kræver mere og mere i den forstand, at de bliver ældre, og at de forventer en sundhedsydelse efter at have arbejdet igennem et langt, hårdt liv. Det er der ikke noget galt i.

Det, vi påpeger, er bare, at vi, fordi vi relativt set bruger flere og flere penge på den gruppe, måske misser eller forsømmer at investere i de tidlige forebyggende indsatser, der skaber bedre og sunde liv og social forebyggelse og bryder den negative sociale arv. Det synes jeg ikke er at tilgodese radikale vælgergrupper. Eller jeg fik fordommen om dem, og det vil sige, at de er bedre uddannet og rige og bor i byerne. Vi er faktisk meget fokuserede på tidlige forebyggende indsatser for de mest udsatte børn, der har allermest brug for det, også selv om de ikke kan stemme.

Kl. 19:22

Anden næstformand (Jeppe Søe):

Spørgeren.

Kl. 19:22

Frederik Vad (S):

Men når Radikale Venstre f.eks. er imod, at man regulerer de lange videregående uddannelser for at sikre den sociale kontrakt, der handler om, at det, når vi betaler gratis uddannelser, så ikke kun er for den enkeltes skyld, men det faktisk også er, for at vi kan reproducere vores funktioner i samfundet, når vi ser det kontraktbrud og vi derfor gerne vil skride ind over for det og Radikale Venstre er imod det, er det så ikke et udtryk for, at den der lyst til reformer egentlig mest af alt vedrører nogle andre mennesker, som ikke har gået på universitetet, og at lysten til at tage det greb, når det gælder folk, der går på universitetet, så egentlig ikke er særlig stor?

Kl. 19:23

Anden næstformand (Jeppe Søe):

Ordføreren.

Kl. 19:23

Martin Lidegaard (RV):

Jamen jeg oplever bare slet ikke det kontraktbrud. Jeg oplever, at hele erhvervslivet står og råber og skriger på flere kandidater, og at der er mangel på arbejdskraft, og at dem, der uddanner sig, betaler mere i skat. De har også fået mere – det anerkender jeg – men de betaler jo også mere i skat, fordi de får en højere løn, og bidrager mere til en højere produktivitet i samfundet. Så hele forestillingen om, at vi her har at gøre med en ekstremt forkælet befolkningsgruppe, som slet ikke leverer noget tilbage til samfundet, kan jeg ikke genkende. Og der er vel også en grund til, at økonomer siger, at det vil give et samfundsøkonomisk tab på 12 mia. kr. om året på sigt, at regeringen vil gennemføre den reform.

Kl. 19:23

Anden næstformand (Jeppe Søe):

Hr. Thomas Monberg, Socialdemokratiet.

Kl. 19:23

Thomas Monberg (S):

Mange tak for ordet, formand. Og tak til ordføreren for en rigtig god tale. Jeg synes, det er rigtig dejligt at kunne mærke, at man anerkender de enigheder, der også er i vores folkestyre. Jeg glæder mig til, at jeg i det kommende folketingsår forhåbentlig får Radikale med ind i rigtig mange aftaler, som vi skal indgå.

Der er talt meget om uddannelse oppe fra talerstolen i dag, og det er jo også noget, der betyder rigtig meget i mit parti – det håber jeg også du anerkender – f.eks. er vi kommet med en universitetsreform, og vi er også kommet med et udspil, hvor vi gerne vil støtte erhvervsskolerne og de praksisnære uddannelser med 900 mio. kr. Men så kommer vi til situationen bagefter. Vi får altså i Danmark en uddannelse af samfundet, men hvordan ser ordføreren på det, som regeringen har startet, i forhold til at dem, der kan, skal arbejde 37 timer? Hvordan ser Radikale Venstre på det?

Kl. 19:24

Anden næstformand (Jeppe Søe):

Ordføreren.

Kl. 19:24

Martin Lidegaard (RV):

Først og fremmest vil jeg sige tak for de pæne ord. Og det vil jeg egentlig gerne sige til alle de ordførere, der har taget ordet nu her. Det er rart at opleve, at vi kan tale ordentligt sammen, også når vi er uenige.

Vi er positive over for, at man, hvis man får en ydelse fra det offentlige, også skal levere. Statsministeren sagde det så glimrende under en spørgetime her, hvor hun sagde: Ret og pligt følges ad. Hvis man kan bidrage, om jeg så må sige, til samfundet, så skal man. Vi vil nok bare insistere på, at det gælder alle danskere – det gælder sådan set også ældre danskere og ikke kun unge på kontanthjælp. Men det skal være med den præmis, at vi ligesom kan sige, at det er noget, der gælder alle borgere i Danmark, som kan, hvorimod dem, der ikke kan – de nedslidte, f.eks. dem på seniorpension, som regeringen vil skære i – synes vi netop vi skulle holde hånden under, altså sige, at hvis man er nedslidt, skal man også have mulighed for at lade være. Men hvis man kan bidrage, skal man selvfølgelig bidrage.

Kl. 19:25

Anden næstformand (Jeppe Søe):

Spørgeren.

Kl. 19:25

Thomas Monberg (S):

Det er jeg rigtig glad for at ordføreren anerkender, og at De Radikale også synes, at vi skal passe på dem i vores samfund, der er nedslidte, og som har arbejdet meget.

Vi har tidligere været inde på den mangel på arbejdskraft, der er i Danmark. Vi mangler snart 15.000 sosu'er, og vi mangler 5.000 pædagoger. Jeg kan høre, at I gerne vil løse det med udenlandsk arbejdskraft. Er den ikke lidt billig, altså at det er udenlandsk arbejdskraft, der skal dække hele det her? Er der andre tiltag hos Radikale Venstre, som vil løse det her problem?

Kl. 19:26

Anden næstformand (Jeppe Søe):

Ordføreren.

Kl. 19:26

Martin Lidegaard (RV):

Det er helt klart, at international arbejdskraft ikke kan løse det hele til; det anerkender jeg blankt. Som vi ser det, er der to store greb, som virkelig batter noget, og det ene er international arbejdskraft. Der er jo allerede 300.000 mennesker i Danmark, der kommer udefra, og vores samfund kunne slet ikke fungere uden. Og hvis vi så tager 10.000 eller 20.000 mere, er man allerede nået et godt stykke vej. Det andet store greb er tilbagetrækning. Altså, vi synes, det er en helt omvendt verden, at det er mig, der skal stå og forsvare seniorpensionen til de nedslidte, hvor måske 90 pct. af dem, der går på seniorpension, er nedslidte. Og det er så det, regeringen vil skære ned på. Hvorimod det er sådan med efterlønnen, at ud af dem, der går på efterløn, er der kun 12 pct., der siger, at de er nedslidte. Der synes jeg måske, det er mere rimeligt at tage hensyn til nedslidte end til dem på efterløn.

Kl. 19:26

Anden næstformand (Jeppe Søe):

Hr. Kim Edberg Andersen, Nye Borgerlige.

Kl. 19:26

Kim Edberg Andersen (NB):

Det er jo altid rart at få ros og så med den der radikale tvist, at vi så også lige får at vide: I er ikke helt lige så dygtige som os alligevel, så I skal lige huske, at det her har I glemt at tage højde for. Det er meget radikalt, det er jo meget humoristisk, og det lever vi med, og fred være med det.

Jeg havde egentlig ikke tænkt mig at stille et spørgsmål, men så kom der den her samtale om definition, hvor vi lige pludselig skulle til at sige, hvem der kan arbejde 37 timer om ugen, og så peger ordføreren på de ældre. Der vil jeg godt lige have defineret, hvor gamle de ældre skal være, for skal vi til at arbejde, hvis vi kan, når vi er på folkepension, eller gælder det bare dem, der er ældre end 25 år? Så det kan vi måske lige få en definition på. Så vil jeg gerne lige høre, ordføreren er enig i, at man godt kan arbejde, selv om man ikke kan sproget, og at man godt kan arbejde, selv om man lever i en familierelation, hvor ens mand eventuelt ikke synes, at man skal arbejde, og at man godt kan arbejde 37 timer om ugen, selv om man kulturelt set måske har en opvækst, der gør, at det synes man egentlig ikke er ens rolle i samfundet.

Kl. 19:28

Anden næstformand (Jeppe Søe):

Ordføreren.

Kl. 19:28

Martin Lidegaard (RV):

Det sidste anerkender jeg fuldt ud og mere end det. Vi er jo godt klar over, at der i nogle familier også foregår negativ social kontrol, der forhindrer nogle, især kvinder, i at komme ud, og det skal vi da gøre alt, hvad vi kan, for at bekæmpe.

Det, vi har foreslået i KLAR-alliancen, er jo, at man gør det modsatte af regeringen: Man holder fast i seniorpensionen, som er målrettet de nedslidte, og så faser man efterlønnen og Arnepensionen ud, da henholdsvis kun 12 og 25 pct. af dem, der går på de ordninger, selv siger, at de er nedslidte. De kan så søge seniorpension, der jo både er dobbelt så langvarig og dobbelt så høj, som de andre ydelser er. Men det er selvfølgelig kun op til 67 år. Det, der er lidt specielt i alle de her tilbagetrækningsordninger, er jo, at det er, inden man når pensionsalderen, man kan komme på dem. Det synes jeg man skal have ret til, hvis man er nedslidt eller døjer med sygdom. Selvfølgelig skal man det, det var derfor, vi lavede seniorpensionen og gerne vil holde fast i den. Men hvis man ikke døjer med sygdom eller er nedslidt, synes vi egentlig, det er noget andet. Man kan jo altid holde op med arbejde, men skal vi betale folk for ikke at lave noget, hvis ikke de har nået pensionsalderen?

Kl. 19:29

Anden næstformand (Jeppe Søe):

Spørgeren.

Kl. 19:29

Kim Edberg Andersen (NB):

Tak for den klargøring. Jeg mangler lige svaret på de sidste to ting. Nu er jeg jo fra Nye Borgerlige, og jeg synes, at den der 37 timers arbejdspligt er rigtig god, men jeg mener helt bestemt også, at der er en helt specifik udlændingegruppe, som vi har brug for måske mere håndfast sørger for bliver håndteret, sådan at den kommer ud på arbejdsmarkedet. Jeg tror faktisk, det vil være med til at skabe en god integration, at man går ud og arbejder 37 timer om ugen. Men jeg er også bekymret for, at når jeg så finder ud af, at det med de 37 timer bliver brugt til at sige, at det er lidt synd for dem, at de lidt er nogle ofre, og at de skal være lidt derhjemme, så er Radikale et af de partier, der siger: Kim, du er også et grimt menneske, når du kræver, at de byder ind på noget; de er jo ofre. Kan jeg forvente, at Radikale måske tager det standpunkt senere?

Kl. 19:29

Anden næstformand (Jeppe Søe):

Ordføreren.

Kl. 19:29

Martin Lidegaard (RV):

Jeg bliver lidt ked af det, for nu starter ordføreren i sit første spørgsmål med at være meget tolerant over for os Radikale, selv om vi godt kan være lidt – hvad skal jeg kalde det? – selvfede, vil nogle måske sige. Der var jeg så glad for den tolerance, og nu kommer der så alligevel nogle fordomme. Prøv lige at høre: Hvis man laver den her regel, skal den gælde for alle, og det håber jeg at ordføreren er enig i. Den gælder også den anden vej. Den skal ikke kun gælde for udlændinge, den skal selvfølgelig også gælde for folk med dansk baggrund. Hvis man laver den her form for regel, gælder den selvfølgelig for alle, for andet ville jo være diskrimination.

Kl. 19:30

Anden næstformand (Jeppe Søe):

Så er det Kim Aas fra Socialdemokratiet.

Kl. 19:30

Kim Aas (S):

Tak. Jeg vil også gerne takke ordføreren for en fin tale. Der er jo rigtig mange vigtige dagsordener i dansk politik i øjeblikket, og en af dem, der fylder rigtig meget, er jo det her med rekrutteringen, altså at få flere til vores vigtige job på velfærdsområdet og i forbindelse med den grønne omstilling. Og noget af det, som regeringen jo har lagt vægt på, er, at der nu skal investeres i erhvervsuddannelserne, og der smider vi de her 900 mio. kr. ind som et varigt beløb, så vi kan få styrket det. Er Radikale enige i, at vi skal gøre op med det her uddannelsessnobberi, kan man måske kalde det, ved at vi ligestiller de faglige uddannelser med de gymnasiale uddannelser, som rigtig mange har taget?

Kl. 19:31

Anden næstformand (Jeppe Søe):

Ordføreren.

Kl. 19:31

Martin Lidegaard (RV):

Vi er stærkt optaget af at forbedre erhvervsuddannelserne i Danmark, og noget af det mest inspirerende, jeg har oplevet i de forgangne måneder, var at besøge bl.a. Campus Struer, hvor man har alment gymnasie, erhvervsskoler og handelsskoler under samme tag på. Så starter de unge på hver deres spor, og hvis man så undervejs efter et par måneder finder ud af, at man havde valgt det forkerte, og at man måske ikke var så boglig, når det kom til stykket, kan man ret fleksibelt gå over til noget andet. Den tankegang er for mig den helt rigtige, og Nina Smith-kommissionen var inde på lidt af det samme. Det er lidt sværere i de store byer, hvor der er meget stor enighed om, hvordan man kan lave det, men det er den vej vi skal, så både køn osv. bliver blandet sammen, så der ikke er noget, der er finere end andet.

Jeg er lidt bekymret for det, som nogle går og flirter med, nemlig at man skal lave nogle meget høje adgangskrav til det almene gymnasie, for jeg er bange for, at det bare vil gøre afstanden endnu større, og at det vil signalere, at noget er finere end andet. Jeg synes, at hånd og ånd følges ad, og jeg synes ikke, at det ene er finere end det andet, hverken den ene eller den anden vej, og det skal vi vise i den måde, vi indretter vores uddannelser på.

Kl. 19:32

Anden næstformand (Jeppe Søe):

Spørgeren.

Kl. 19:32

Kim Aas (S):

Det er jeg jo rigtig glad for at høre. Selv der, hvor jeg kommer fra, ude på landet i Faaborg-Midtfyn Kommune, har vi også et campus, hvor vi netop har den her model med at blande det.

Kunne man så også fra ordførerens side være med til at se på, om vi skal have noget mere praktisk undervisning i folkeskolen? Jeg har selv undervist som lærer i rigtig, rigtig mange år og har set, at det igennem årene er blevet mindre og mindre. Jeg tror, at et af grebene kunne være, at man fik øget den praktiske del, selvfølgelig i samarbejde og samspil med en faglighed.

Kl. 19:32

Martin Lidegaard (RV):

Jamen vi i Radikale har i årevis kæmpet for at få flere kreative og praktiske fag ind i skolen. Vi tror, det er enormt vigtigt at prøve at fokusere på det, børnene kan, i stedet for det, de ikke kan, og løfte hvert enkelt barn ud fra deres egne præmisser. Men jeg bliver også nødt til at sige, at vi ikke tror, det lader sig gøre, hvis ikke vi kommer med nogle flere ressourcer til de folkeskoler ret snart. For det, der sker i de her uger, mens vi sidder og snakker herinde, er jo, at der stadig væk bliver skåret ned derude. Vi kan også diskutere en masse statistik, men der bliver jo skåret hundredvis af lærerstillinger væk i øjeblikket, der mangler materialer, der bliver skåret ned på lejrskoler og fritidspædagogik. Og vi kan simpelt hen ikke løfte især den gruppe, vi måske snakker om her, i den almene skole, hvis ikke der er ressourcer til stede.

Kl. 19:33

Anden næstformand (Jeppe Søe):

Fru Charlotte Bagge Hansen fra Moderaterne.

Kl. 19:33

Charlotte Bagge Hansen (M):

Først vil jeg sige tak for en god og smittende tale, og så vil jeg sige, at afslutningen kunne jeg jo rigtig godt lide, for den tror jeg samler os alle sammen: at vi gerne vil give en bedre verden videre til vores børn og ufødte børnebørn. Jeg kan jo som miljø-, fødevare- og erhvervsordfører ikke skjule min begejstring over, at ordføreren deler regeringens høje ambitioner og målfasthed, i forhold til at vi skal levere på miljø- og klimaområdet. Det vil jeg gerne kvittere for.

Jeg hører også ordføreren sige, at ordføreren gerne vil indgå i en regering – egentlig ikke så meget om, hvem der skal være i den, men den må godt være hen over midten. Så er det jo, at jeg tænker: Okay. Og så tænker jeg et år tilbage, for der havde ordføreren jo mulighed for at byde ind med den her målfasthed og entusiasme og gå med ind i en regering og sætte sit præg på de ting, der fylder noget, netop også klima og miljø. Så jeg vil gerne høre: Hvorfor valgte ordføreren ikke at gå ind i regeringen?

Kl. 19:34

Anden næstformand (Jeppe Søe):

Ordføreren.

Kl. 19:34

Martin Lidegaard (RV):

Nu startede vi så positivt, det gjorde jeg også selv, men nu bliver jeg jo så nærmest eksplicit bedt om at sige noget negativt. For grunden til, at vi ikke kunne se os selv i den her regering, var, at vi ikke havde oplevelsen af, at regeringen ønskede at eksekvere på især det grønne. Nu er der gået et år, og jeg bliver nødt til at sige ligeud, at den her regering ikke har taget et eneste nyt grønt tiltag. Alt, hvad den har gjort, og det er ikke meget, er at forsøge at implementere nogle af de aftaler, vi fik presset igennem under den tidligere regering.

Så indtil nu er jeg desværre kun blevet bekræftet i, at det var svært at tage ansvar for. Jeg tror, det kræver en helt anden eksekveringsvilje, hvis vi skal nå det, der åbenbart er vores fælles mål, nemlig at kunne give et bedre Danmark videre end det, vi har set de forgangne måneder.

Kl. 19:35

Anden næstformand (Jeppe Søe):

Spørgeren.

Kl. 19:35

Charlotte Bagge Hansen (M):

Først vil jeg lige sige, at det absolut ikke er eksekveringsvilje, der mangler; der bliver arbejdet hårdt og målfast. Men jeg vil så gerne høre: Nu, når det her negative lige kommer ind, hvorfor var det så, at ordføreren ikke trak førertrøjen på og gik foran i den her regering, så vi kunne rykke endnu hurtigere, men valgte at gå ud på sidelinjen? Det synes jeg ikke er særlig ambitiøst. Så synes jeg, at det klinger lidt hult.

Kl. 19:35

Anden næstformand (Jeppe Søe):

Ordføreren.

Kl. 19:36

Martin Lidegaard (RV):

Hvis jeg havde haft nogen som helst tro på, at det ville kunne lykkes inden for rammerne af den her regering at levere til de kommende generationer, så kan jeg garantere for, at jeg havde gjort det. Radikale Venstre havde ikke de afgørende mandater, og vi har ikke de afgørende mandater, hverken i forbindelse med regeringsdeltagelse eller på nuværende tidspunkt. Det har Moderaterne, og alligevel skal vi læse i avisen i dag, at det, man bruger sine afgørende mandater til, er at sige nej – at sige nej til lynudbud af 12,5 GW havvind. Man har ikke foretaget ét initiativ for at få mere vedvarende energi op på land. Man har svært ved at nå 2025-målet, og sådan kunne jeg blive ved. Hvis det er det, man bruger sine mandater til, så er det ikke med mig som Ofelia.

Kl. 19:36

Anden næstformand (Jeppe Søe):

Tak. Så er det fru Helena Artmann Andresen fra Liberal Alliance.

Kl. 19:36

Helena Artmann Andresen (LA):

Tak for en god tale. Jeg ved, at SF og Radikale meget deler den her bekymring for de unges stigende mistrivsel. Og jeg er generelt ked af, at det ofte er et emne, der bliver misbrugt til at understøtte noget, man allerede havde en holdning om. For mig er det rigtig vigtigt, at vi bruger kræfter og tid på dem, der egentlig har det svært og mistrives, og derfor undrer jeg mig også over, at ordførerens kollega fru Lotte Rod i går på Facebook proklamerede, at der er nogle børn, der udvikler matematikangst. Helt ærligt, der er ikke nogen børn, der udvikler angst for matematik, bare fordi de ikke kan lide matematik.

Jeg synes, vi skal passe på med at sygeliggøre en hel generation af børn af unge, der møder lidt modgang i livet, for så risikerer vi at overse dem, der virkelig har det svært og virkelig har brug for hjælp. Derfor vil jeg gerne høre ordføreren, om ordføreren er enig i, at fru Lotte Rod er med til at skubbe på det her fænomen med, at vi sygeliggør endnu flere børn og unge.

Kl. 19:37

Anden næstformand (Jeppe Søe):

Ordføreren.

Kl. 19:37

Martin Lidegaard (RV):

Nej, det er jeg meget uenig i. Tværtimod mener jeg sådan set, at Lotte Rod er en af de helt store bannerførere for at tage ansvar for, at stadig flere børn og unge i det her land kan få det bedre.

Altså, jeg er jo enig i, at vi skal huske hele tiden at sige, at heldigvis har langt den overvejende del af børn af unge i Danmark et godt liv og er glade og har gode opvækstvilkår og familier. Men vi kan jo omvendt ikke lukke øjnene for, at andelen af børn, der har reelle problemer med mistrivsel – her snakker jeg ikke om egentlige diagnoser, men almindelig mistrivsel – er kraftigt voksende. Den seneste undersøgelse, jeg lige husker, er undersøgelsen, der viser, at over halvdelen af piger i 9. klasse døjer med en eller anden form for mistrivsel. Og jeg er helt med på, at det går på noget forholdsvis overskueligt til noget alvorligt, men vi har bare aldrig oplevet før, at det tal var så højt.

Risikoen for at komme over i noget mere alvorlig mistrivsel er selvfølgelig større, når man starter der, og vi bliver da nødt til at spørge os selv 1) hvad skyldes det? – det tror jeg vi alle sammen er enige om – og 2) hvad kan vi så gøre ved det? Noget af det, jeg er sikker på vi kan gøre ved det, er at sikre, at vores almindelige folkeskole bliver bedre til at håndtere det her, og det tror jeg kræver både kompetencer og ressourcer.

Kl. 19:39

Anden næstformand (Jeppe Søe):

Spørgeren.

Kl. 19:39

Helena Artmann Andresen (LA):

Jeg er helt sikker på, at der er mange ting, vi kan gøre for vores folkeskole, sådan at der er flere, der trives i den. Vi ser jo også, at der er flere, der ikke kan være inden for rammerne i folkeskolen, så de bliver nødt til at søge over i nogle specialtilbud.

Radikale Venstre gik jo også til valg på, at der ikke skulle være karakterer i 1.g. Jeg er bange for, at vi gør vores unge mennesker en bjørnetjeneste ved at udskyde karakterer og rimelige krav til dem, for først skal man skubbe det i folkeskolen, og så skubber man også lidt til det i gymnasiet, og så skal man måske videre på universitetet, og bang, så står der lige pludselig et arbejdsmarked med rimelige krav og forventninger til en. Så jeg er simpelt hen bange for, at vi så gør vores unge mennesker en bjørnetjeneste. Jeg ved ikke, om Radikale Venstre har tænkt over det.

Kl. 19:39

Anden næstformand (Jeppe Søe):

Ordføreren.

Kl. 19:39

Martin Lidegaard (RV):

Vi har tænkt over det. Hvis jeg skulle sige det sådan groft, har vi jo haft ret stor succes i det her land med stille og roligt at forsøge at hæve uddannelsesniveauet, uanset om det var bogligt eller håndens arbejde – at hjælpe flere unge til at få en uddannelse, så de kunne forsørge sig selv osv. Det er mig bekendt første gang i danmarkshistorien, at vi har en regering, der nu målrettet satser på det modsatte, nemlig at sænke uddannelsesniveauet, skære 5.000 studieårsværk  væk og i det hele taget vil til at få færre til at gå på gymnasiet. Det er jeg altså ikke sikker på gavner nogen eller noget.

Kl. 19:40

Anden næstformand (Jeppe Søe):

Det blev de sidste ord til ordføreren for Radikale Venstre. Tak til hr. Martin Lidegaard. Næste ordfører på talerstolen er hr. Morten Messerschmidt, Dansk Folkeparti.

Kl. 19:40

(Ordfører)

Morten Messerschmidt (DF):

Tak, formand, og ikke mindst tak til statsministeren for i sin redegørelse at sætte fokus på et vigtigt tema, nemlig hvad formålet med folkeskolen egentlig er. Og at hvis vi har mange, der kommer ud, i hvert fald for mange, uden at kunne læse og regne, så er det måske dér, man skal fokusere mere end på de større akademiske eksercitser. Det handler om at få bogligheden på plads og få fagligheden og det praktiske til at gå hånd i hånd, få ro i klasselokalet, lære eleverne, at man taler ordentligt til lærerne, og måske også lære en udenrigsminister, at man taler ordentligt til journalister – det ved jeg ikke. Det er vigtige dyder. Det vil jeg gerne kvittere for, og der kan vi i Dansk Folkeparti i hvert fald langt hen ad vejen se os i de tanker, som regeringen fremlægger.

Men man skal huske på, at når vi taler om børn i skolen, er langt de fleste af dem så utrolig heldige også at have nogle bedsteforældre, og dem var der ikke meget plads til i talen. Det ærgrede mig sådan set lidt, for det er ikke lang tid siden, at vi hørte Socialdemokratiet tale varmt om ældrepolitik. Faktisk er det lige omkring et år siden, hvor man i hvert fald på den socialdemokratiske facebookside og vist også på Instagram og mange andre steder ude i det digitale univers, kunne se sponsorerede annoncer om Ebert og andre seniorer, som kaldte på bedre ældrepleje.

Derfor er det jo virkelig påfaldende, at virkeligheden i dag, et lille år efter denne socialdemokratisk ledede regering har set dagens lys, er, at vi kan se på et land, hvor der skæres drastisk ned netop på ældreområdet. Og det er ikke kun lokalt, hvor den kommuneaftale, den socialdemokratiske finansminister har indgået med kommunerne, forårsager drakoniske nedskæringer på den daglige pleje, som jeg vil sige er langt under anstændighed. For det er så også noget, der følges op i det finanslovsforslag, som regeringen har fremlagt.

Man fjerner værdigheden eller i hvert fald fjerner man den værdighedsmilliard, som hidtil har været øremærket til de ældre. Man gennemfører uden at blinke – i hvert fald den forstand, at man hverken har orienteret, mig bekendt, Socialistisk Folkeparti, Enhedslisten eller os – en klar nedskæring, et løftebrud, i forhold til de seniorer, som er nedslidte. Man bruger sommerferien på at tale om brugerbetaling i ældreplejen. Og alt det sker, samtidig med at en opgørelse viser, at 53 ud af 65 kommuner planlægger besparelser på netop ældreområdet. Det er fire ud af fem kommuner derude. Det er for mig at se en hel forkert retning. Hvis ikke det var så alvorligt, kunne man sige, at det efterhånden er svært at få øje på, at det danske socialdemokrati er særlig socialt, og at det i lyset af de seneste år og den måde, man er gået til ytringsfriheden og andre gode ting på, også er svært at se, at det er særlig demokratisk. Derfor synes vi ærlig talt, at man burde vende retningen.

Vi har i Dansk Folkeparti, og det vil man se hen over de kommende måneder, også når vi skal forhandle finanslov, en række forslag til, hvordan vi kan få anstændigheden tilbage i forhold til vores ældre medborgere. Det gælder både i forhold til seniorerne, hvor mange bliver ramt af aldersdiskriminering på arbejdsmarkedet, hvor vi kan gøre rigtig meget, og også for at imødekomme den, kan jeg forstå, nye kapital, som der er mangel på, nemlig arbejdskraft. Men i særdeleshed er det i forhold til dem, som jo har trukket sig ud af arbejdsmarkedet, hvad enten det så er folkepensionister eller førtidspensionister, som jo ikke har det privilegium, som vi andre har, altså at man lige kan tage et par timer mere, at man kan give et ekstra nøk på arbejdsmarkedet for at kompensere for det tab af købekraft, der er sket, efter at inflationen er eksploderet og priserne er steget. Jeg synes, det er afgørende, at den finanslov, som vi står foran, bliver de ældres finanslov, og jeg synes, det er afgørende, at velfærden generelt får et nøk opad.

Det gælder ikke mindst også på sundhedsområdet, hvor jeg og de fleste danskere, tror jeg, er bekymrede over den linje, Danmark anlægger. Det gælder både i forhold til den måde, selve sundhedssystemet fungerer på i vores regioner – jeg behøver ikke at nævne de eksempler, der har været rundt omkring, med kræftsyge, der dør på ventelisterne – men også i forhold til den struktur, vi har valgt, hvor Medicinrådet eksempelvis på tid og på indhold er bagud i forhold til alle vores nabolande. Det duer ikke, og det giver anledning til at vi også tager en drøftelse af, hvordan det egentlig er, vi bruger midlerne i den offentlige sektor.

Kl. 19:45

Vi ved, at udlændingekontoen, altså bare når vi tager overførselsindkomster og serviceydelser, giver et negativt træk på cirka 30 mia. kr. Men dertil kommer jo et kæmpe mørketal, for deri ligger jo ikke det ekstra træk, der er på fængselsvæsenet, på domstolsvæsenet, på sundhedsvæsenet, på skolevæsenet og på det specialiserede område, som i den grad skriger på opmærksomhed. Og Dansk Folkeparti er jo kendt for at være det parti, som især på udlændingeområde, men også generelt, tør tale om de ting, hvor andre viger lidt tilbage. Og jeg må indrømme, at jeg egentlig er lidt forundret over, at der overhovedet ikke – efter at Berlingske Tidende i weekenden kunne fortælle om det enorme problem, der er med fætter- og kusineægteskaber blandt muslimer i vores broderlande – er andre partier end os, som har valgt at tage det op.

Er det fuldstændig utænkeligt, at når der er sket en eksplosion i udgifterne på handicapområdet, hænger det måske sammen med, at vi har fået rigtig, rigtig mange folk ind fra Mellemøsten, som tager en kultur med, hvor det desværre er alt for almindeligt, at man bliver gift med sin fætter eller sin kusine og derfor får syge børn? I Norge er 43 pct. af de ægteskaber, der er indgået blandt pakistanere fra 1967 til 2010, mellem fætre og kusiner. I Norge og sådan set også i Sverige tør man godt nu tale åbent om det. Måske var det på tide, at vi også gjorde det i Danmark – eller det er måske ikke stuerent?

Det ville Nyrup givetvis ikke mene, men fru Mette Frederiksen har som formand for sit parti jo anlagt en ny stil, og jeg forsømmer ingen lejlighed til at minde om, hvad der engang var både retfærdigt og realistisk. Det var, at asylbehandling skal foregå i modtagecentre uden for Europa, at der skal være et loft over, hvor mange ikkevestlige udlændinge Danmark kan tage imod, at afviste asylansøgere skal ud, at grænsekontrollen skal forlænges, og at der skal optjenes ret til kontante ydelser. Det er jo sød musik for i hvert fald mine ører, men desværre var det jo løgn, så jeg ved ikke.

Poul Nyrup Rasmussen havde det jo med at destruere materiale, han ikke var enig i, ikke sandt? Og det er jo ikke en ytring, så måske skulle man bare rive det over, hvem ved? Hvad ville der ske? Det har jo ikke nogen betydning. Det var bare løgn. Men ude i virkeligheden lyder løgnen ikke længere. For danskerne derude oplever hver eneste dag konsekvenserne af, hvordan der skæres ned, fordi man har valgt, i fine pamfletter, at markere sig på en udlændingepolitik, der ikke blev til virkelighed, og at en alt for stor andel af de mange penge, vi betaler i skat, derfor stadig væk går til folk, som egentlig slet ikke burde være i Danmark, og fordi man i fine annoncer på Facebook har givet nogle løfter, som man i virkeligheden slet ikke havde i sinde at leve op til.

Hvad gør man så nu, efter man er kommet i regering med hr. Lars Løkke Rasmussen og hr. Jakob Ellemann-Jensen? Ja, så løber man fra endnu et løfte. Det er ikke mange år siden, at Dansk Folkeparti og Socialdemokratiet indgik en aftale. Jeg tænker ikke på senioraftalen – den er jo brudt. Nej, vi indgik en aftale om, at vi i fællesskab ville blokere for, at der skulle flere udlændinge til Danmark som udenlandsk arbejdskraft. Hvorfor gjorde vi det? Det gjorde vi, fordi vi ved, at der er masser ressourcer i Danmark.

Der er et uudnyttet potentiale blandt seniorer, som mod deres vilje bliver holdt ude af arbejdsmarkedet. Vi har 40.000 unge, som hverken er i beskæftigelse eller i uddannelse, og som sådan set bare skal have enten et rap bagi eller et incitament. Og vi har et utal af unødvendigt administrativt personale i form af djøf'ere, der efterhånden som en fjerde statsmagt har sat sig på danskernes skattekroner. 100.000 er nu ansat til ren administration. Det er djøf'ere, konsulenter og kommunikationsmedarbejdere, som er et fuldstændig unødvendigt fedtlag af herskende typer, der ikke burde være ansat i den offentlige sektor. Vi mener, at der sagtens kunne lægges et loft, bare på det niveau, der gjaldt, da fru Helle Thorning-Schmidt var statsminister. Hvis vi vendte tilbage dertil, kunne vi spare 10 mia. kr. om året og fyre 15.000, der kunne gå ud og lave noget virksomt. Det ville vi gerne gøre. Tak for ordet, hr. formand.

Kl. 19:50

Anden næstformand (Jeppe Søe):

Den første kommentar kommer fra fru Trine Bramsen fra Socialdemokratiet.

Kl. 19:50

Trine Bramsen (S):

Tak til hr. Morten Messerschmidt for en passioneret tale og også for at sætte fokus på vores udlændingepolitik, som jeg er fuldstændig enig i det er afgørende at holde på et stramt niveau, og derfor vil jeg også gerne spørge lidt til tilstrømningen til Danmark. For der har jo været regeringer, som hr. Morten Messerschmidt og hr. Morten Messerschmidts parti har støttet, så har der været en socialdemokratisk regering, og nu er der en flertalsregering. Hvornår har tilstrømningen været højest?

Kl. 19:51

Anden næstformand (Jeppe Søe):

Ordføreren.

Kl. 19:51

Morten Messerschmidt (DF):

Jeg vil næsten hellere sige: Hvornår har tilstrømningen været lavest? Og det har den jo været, efter at Socialdemokratiet valgte at ændre kurs. Altså, hvis Socialdemokratiet havde ændret kurs længe før, så havde den katastrofe, som Dansk Folkeparti siden 1995 har advaret imod, jo slet ikke været så alvorlig. Men det fritager jo altså ikke fra ansvaret, fru Trine Bramsen. Hjemme hos os lærte vi at rydde op efter os selv, og det er jo, som om Socialdemokratiet er det der lille uregerlige barn, som, efter at man har været væk et kort øjeblik, fuldstændig har raseret lejligheden, og som så, når man kommer hjem, siger: Ja, ja, men nu er jeg holdt op med det, og så behøver jeg ikke at rydde op. Altså, hvad med, at Socialdemokratiet så også begyndte at rydde op efter sig og sørgede for, at vi kan få de hundredtusindvis af udlændinge, som kom ind, mens Socialdemokratiet sov tornerosesøvn, hvad man jo i øvrigt stadig væk gør – for de løfter, man har udstukket her for få år siden, har man jo ikke tænkt sig at realisere – ud af landet igen?

Kl. 19:52

Anden næstformand (Jeppe Søe):

Spørgeren.

Kl. 19:52

Trine Bramsen (S):

Det er jo et faktum, at tilstrømningen er på noget af det laveste, det nogen sinde har været. Så lad mig gå videre til det, der handler om at sikre, at man så også kommer i beskæftigelse, når man bor i Danmark. Der har vi jo meget klart sagt, at vi ønsker, at man skal arbejde, hvis man skal forsørges af det offentlige. Og derfor kunne jeg godt tænke mig at høre Dansk Folkepartis holdning til forslaget om, at kvinder eksempelvis enten skal i uddannelse eller ud på arbejdsmarkedet, hvis de vil modtage de her ydelser.

Kl. 19:52

Anden næstformand (Jeppe Søe):

Ordføreren.

Kl. 19:52

Morten Messerschmidt (DF):

Jamen det er da vidunderligt, ligesom alt det andet, der står i den her pamflet, er vidunderligt. Altså, det her er jo én stor copy-paste, eller, undskyld, formand, en kopi af Dansk Folkepartis program, i hvert fald store dele af det. Og jeg ved ikke, om backbenchers godt ved det, men problemet er jo bare, at Socialdemokratiets ledende figurer, alle i toppen, godt ved, at det her er løgn. Alle ved godt, at det her er løgn, fordi man ikke agter at gøre det nødvendige, nemlig at tage et opgør med de fuldstændig forældede konventioner, som blev indgået lige efter anden verdenskrig. Det er jo det, der skal til, fru Trine Bramsen. Men det tør fru Trine Bramsen jo ikke, for det er sikkert ikke karrierefremmende.

Kl. 19:53

Anden næstformand (Jeppe Søe):

Så er det fru Rosa Eriksen, Moderaterne.

Kl. 19:53

Rosa Eriksen (M):

Tak, og tak for talen. Jeg vil gerne tale om arbejdskraft. Det anslås, at vi står til at mangle 90.000 fuldtidsbeskæftigede i 2030, vi har en lav ledighed, og vi har historisk få – set i forhold til de sidste 40 år – på overførselsindkomst. Hvordan vil Dansk Folkeparti løse det problem uden at se uden for Danmarks grænser?

Kl. 19:53

Anden næstformand (Jeppe Søe):

Ordføreren.

Kl. 19:53

Morten Messerschmidt (DF):

Hvis man sammenligner med Norge i forhold til seniorer, har Danmark bare der et potentiale på 66.000 i beskæftigelse, hvis man taler med handicaporganisationerne, melder de, at 40.000 handicappede inden for 14 dage kan stille sig klar til arbejdsmarkedet. Hvis man ser på andelen af arbejdsstyrken, der er ansat i den offentlige sektor til ren administration, så har vi i hvert fald 20.000, som man godt kunne frigøre til arbejdskraft. Hvis man ser på de 40.000 unge mennesker, som i dag hverken er i beskæftigelse eller uddannelse, så har vi i hvert fald allerede der nogle, og hvis det ikke er nok for ordføreren, kunne man jo starte med at spørge de 60.000, der er registreret i det europæiske system EURES, og som har angivet Danmark som et sted, hvor de gerne vil arbejde. Var det nok?

Kl. 19:54

Anden næstformand (Jeppe Søe):

Spørgeren.

Kl. 19:54

Rosa Eriksen (M):

Jeg vil egentlig gerne vide noget. I Norge og i Sverige har de jo også et andet tilbagetrækningssystem. Så foreslår ordføreren, at vi laver om på seniorpensionen, Arnepensionen, eller at vi laver en anden tilbagetrækningsordning for at få de her mennesker tilbage på arbejdsmarkedet?

Kl. 19:54

Anden næstformand (Jeppe Søe):

Ordføreren.

Kl. 19:54

Morten Messerschmidt (DF):

Ja, jeg vil anbefale, at man startede med at overholde de løfter, man har givet til de nedslidte seniorer. Men derudover tror jeg, at vi skal følge den danske tradition. F.eks. kunne den offentlige sektor, som vistnok er den største arbejdsgiver i Danmark, jo gå foran ved at sige, at man i stedet for at man skaber et incitament til, at folk trækker sig tilbage, når de nærmer sig pensionsalderen, altså sygeplejersker, sosu-assistenter, læger osv., så kunne skabe et incitament til, at de blev, f.eks. ved at tilbyde dem lidt mere fleksibilitet, måske lidt mere ferie osv. Det vil være vejen frem, altså mere gulerod og mindre pisk.

Kl. 19:55

Anden næstformand (Jeppe Søe):

Fru Pia Olsen Dyhr, Socialistisk Folkeparti.

Kl. 19:55

Pia Olsen Dyhr (SF):

For 3 år siden, faktisk i oktober 2020, sad jeg i Beskæftigelsesministeriet med Dansk Folkeparti, Enhedslisten og Socialdemokratiet og forhandlede Arnepensionen. Det blev til de sene nattetimer med mange diskussioner, fordi der skulle findes nogle kompromiser. Et af de kompromiser, der blev indgået, var faktisk et forslag fra Dansk Folkeparti, nemlig at man skulle øge antallet af timer, hvorpå man havde mulighed for at komme på seniorpension, altså at man, hvis man havde en arbejdsevne på under 18 timer, ville have en mulighed for at gå på seniorpension, og før var det 15 timer.

Det var sådan set en god idé, fordi der er mange af de mennesker, som ellers havner i sygdom og på dagpenge i rigtig lang tid. Det forslag som en del af Arnepensionen er jo så ikke efterfølgende blevet gennemført, og det er nu 3 år siden. Det skulle være en del af den her finanslov, men det er ikke en del af den her finanslov. Jeg håber jo, at vi sammen med Dansk Folkeparti og forhåbentlig også Enhedslisten, og det tror jeg nu, kan blive ved med at presse på i forhold til den her regering for at sikre, at man faktisk forbedrer seniorpensionen.

Kl. 19:56

Anden næstformand (Jeppe Søe):

Ordføreren.

Kl. 19:56

Morten Messerschmidt (DF):

Ja, det kan jeg i den grad bekræfte. Altså, Dansk Folkeparti er i modsætning til spørgerens parti et borgerligt parti, men vi er meget stolte af også at være blå bloks bløde hjerte, og det vil sige tage hensyn til de nedslidte, til de handicappede, til de ældre osv. Og der er jeg hverken bleg for eller flov over at have et godt samarbejde med de partier, som fru Pia Olsen Dyhr nævner.

Det, jeg er flov over, er at have en statsminister, som ikke lever op til sine løfter, altså ikke over for os, for vi har så meget hård hud på kroppen, at det kan vi nok klare, men over for alle de nedslidte derude, som i en berettiget forventning om, at det her ville blive gennemført, sad og tænkte, at man kunne regne med regeringen. Men det kan man ikke, og jeg vil meget gerne intensivere det samarbejde både med SF og Enhedslisten og alle andre, som sådan set gerne vil de nedslidte og seniorerne.

Kl. 19:57

Anden næstformand (Jeppe Søe):

Spørgeren.

Kl. 19:57

Pia Olsen Dyhr (SF):

Ud over seniorpensionen gennemførte vi jo også Arnepensionen, og der er noget, der står som en mystisk ting for mig efterfølgende. Den her regering har jo besluttet at videreføre Arnepensionen – og gud ske tak og lov for det – og visse andre elementer af den aftale, vi lavede der, nemlig også besparelserne på vores jobcentre for 3 mio. kr. Det er jo dele af en aftale, som man siger stadig skal gennemføres, og vi skal stadig væk stå på mål for det i forliget og være med til at lave besparelserne. Men fordelene, nemlig forbedringen af seniorpensionen, glemmer regeringen. Er det en ordentlig måde at gøre det på?

Kl. 19:57

Anden næstformand (Jeppe Søe):

Ordføreren.

Kl. 19:57

Morten Messerschmidt (DF):

Nej. Det er det korte svar, og jeg var lidt inde på det før, da jeg omtalte Socialdemokratiets demokratiske tendenser, altså det der med at lave aftaler før et valg, og så vil man kun høste frugterne efterfølgende og lade dem, man har lavet aftalerne med, ligesom hænge til tørre. Det er ikke den måde, vi normalt gør det på i Danmark, og der synes jeg bare, at vi skal give hinanden håndslag på, at den dag der er et andet flertal, gør vi det bedre.

Kl. 19:58

Anden næstformand (Jeppe Søe):

Så er det fru Sólbjørg Jakobsen, Liberal Alliance.

Kl. 19:58

Sólbjørg Jakobsen (LA):

Tak. Jeg må sige, at der i den grad er sket et skifte i DF, siden hr. Morten Messerschmidt overtog partiet, og det skal bestemt ikke tages som en kritik. Jeg hører en kommunikation, hvor der er klar DF-politik. Hvis jeg var DF'er, tror jeg faktisk, at jeg ville være rigtig glad; jeg synes, at det gør I godt. Jeg hører også et fremragende fokus på afbureaukratisering, som vi i Liberal Alliance deler ambitionerne om, og vi ser også gerne skattelettelser der, hvor det vil gavne danskerne, og hvor vi kan finde fælles fodslag. Det gør mig lidt nysgerrig efter at høre, hvordan det her nye DF eller det forbedrede DF, om man vil, ser på det blå samarbejde og DF's rolle i det blå samarbejde på sigt, især sammenlignet med de tidligere par perioder, hvor der har været lidt knas på tråden.

Kl. 19:59

Anden næstformand (Jeppe Søe):

Ordføreren.

Kl. 19:59

Morten Messerschmidt (DF):

Ja, nu er udenrigsministeren gået, så nu kan vi endelig tale frit. Man må jo sige, at den periode fra 2015 til 2019 nok ikke var det borgerlige Danmarks finest hour – hvis jeg må bruge et Churchillcitat. Der gik simpelt hen for meget nid og kævl i det. Nogle gange, når jeg ikke kan sove om natten, ligger jeg og tænker på alt det, vi kunne have fået igennem, hvis bare man havde oppet sig og fokuseret på det, der egentlig er det vigtige: Hvad vil danskerne, og hvad var det, danskerne forventede? Det lykkedes ikke, men så sker der jo det heldige i politik, ikke bare at udenrigsministeren forlader salen, men at der også nogle gange er ledelser i partier, der ikke kan sammen, og hvor man får skiftet formand, og det er jo det, der er sket for ordførerens parti og så også lige for undertegnedes parti. Og jeg vil bare sige i dag: Ja, vi vedstår os jo de forskelle, der er, og de er der. Men vi vedstår os jo også, at vi kommer op fra et fælles udgangspunkt, når det f.eks. kommer til sundhedspolitik, hvor pengene skal følge den enkelte; skolepolitik, hvor det handler om faglighed; retspolitik, hvor det handler om ret og rimelighed og ikke ren resocialisering osv.; udenrigspolitik og måske også lidt EU-politik. Og det er skønt. Jeg er overbevist om, at den blå familie har en stor fremtid foran sig.

Kl. 20:00

Anden næstformand (Jeppe Søe):

Spørgeren.

Kl. 20:00

Sólbjørg Jakobsen (LA):

Tak for et fremragende svar. Det er lidt træls at skulle tage et ømt og alvorligt emne op sådan lige bagefter, men ordføreren kommer også lidt ind på det i talen. I 1999 sagde den daværende statsminister, Poul Nyrup Rasmussen, følgende om Dansk Folkeparti: I kan gøre jer alle de anstrengelser, I vil – stuerene bliver I aldrig! Nu ved jeg ligesom ordføreren, at der sidder mange journalister her, herunder fra Ekstra Bladet, og de ser også med, og derfor vil jeg gerne spørge hr. Morten Messerschmidt, om DF er blevet stuerene, eller om det er hr. Morten Messerschmidts hund, der har besørget på gangene på Christiansborg. (Munterhed).

Kl. 20:01

Anden næstformand (Jeppe Søe):

Ordføreren.

Kl. 20:01

Morten Messerschmidt (DF):

Meget vil jeg stå på mål for, men man skal simpelt hen ikke insinuere, at Hugo ikke er stueren. Det vil jeg simpelt hen ikke finde mig i. Og stuerene er Dansk Folkeparti i øvrigt også.

Kl. 20:01

Anden næstformand (Jeppe Søe):

Jeg ved faktisk ikke, om man siger hr. Hugo . Nu siger man i hvert fald hr. Kim Edberg Andersen fra Nye Borgerlige. Nej, han ønsker ikke ordet. Så er det hr. Niels Flemming Hansen fra Det Konservative Folkeparti.

Kl. 20:01

Niels Flemming Hansen (KF):

Mange tak, og tusind tak til den altid veloplagte ordfører for talen. Jeg har som formand og medlem af Europaudvalget jo et rigtig, rigtig godt indtryk af Dansk Folkeparti på rigtig mange måder. I er ihærdige, og I er ordentlige, når I er i udvalget – det er simpelt hen en fornøjelse. Jeg har hørt hr. Morten Messerschmidt sige på et tidspunkt: Vi kæmper for ét land, for ét folk og for vores alle sammens fremtid. Og her er EU en kæmpestor del af det. Man kan jo henføre sådan cirka en halv million jobs direkte til EU-medlemskabet, og en signifikant del af vores bnp kan vi jo også henføre dertil.

Derfor var min undring meget, meget stor her for nylig, da jeg åbnede den lokale udgave af JydskeVestkysten og kunne læse om en af jeres EP-kandidater, som stillede sig frem og sagde: Mit mål er, at vi skal ud af EU; jeg er kritisk over for langt de fleste aspekter af EU-samarbejdet, og man kunne godt erstatte det med et tættere nordisk samarbejde. Jeg skal bare høre: Er det også hr. Morten Messerschmidts holdning?

Kl. 20:02

Anden næstformand (Jeppe Søe):

Ordføreren.

Kl. 20:02

Morten Messerschmidt (DF):

Ja, så ganske afgjort. Altså, vi er et parti, som netop rundet af borgerligheden er tilhængere af frihandel og af, at man skal kunne handle frit over grænserne. Men det handler om den tanke, at man skal have sådan et overbureaukratisk element nede i Bruxelles, som afgør, hvornår vi må lukke grænsen, og til hvem, vi må udbetale su og dagpenge og alle mulige andre velfærdsydelser, og som på trods af forbehold, der gør, at vi egentlig skulle stå udenfor, bestemmer, hvilke udlændinge der skal have ophold i Danmark osv. osv.. Det er et samarbejde, som jeg mener er til skade for Danmark. Men man kan jo ikke melde sig ud af det, før der er noget andet at melde sig ind i.

Så for mig at se må det, indtil der kommer et alternativ – det kan jo godt være Norden en dag – handle om, at vi så kæmper imod den centralisering og den afvikling af dansk demokrati, som jo hver eneste dag foregår i Bruxelles. Nu ved jeg jo, at spørgeren er spidskandidat til Europa-Parlamentet, og derfor vil jeg så hører, om han ikke som en god konservativ vil melde sig ind i en gruppe i Europa-Parlamentet, som netop kæmper imod EU's tiltagende magt, når han bliver valgt.

Kl. 20:03

Anden næstformand (Jeppe Søe):

Spørgeren.

Kl. 20:03

Niels Flemming Hansen (KF):

Jeg kan sige, at for Det Konservative Folkepartis side er vi meget, meget glade for at være medlem af netop EPP-gruppen. Jeg tænkte, at jeg ville bede ordføreren om at folde det her nordiske samarbejde ud, i forhold til hvordan Danmark i verden kunne have en større rolle via et nordisk samarbejde end via EU. Jeg ved ikke, om tiden tillader det.

Kl. 20:04

Anden næstformand (Jeppe Søe):

Ordføreren.

Kl. 20:04

Morten Messerschmidt (DF):

Jeg kan tale både langt og kort. Altså, hvis man ser på Norden, er Norge jo til dels et frit valg. Det er jo et EØS-land, og det vil sige, at de på lange stræk har deres selvstændighed. Det samme gør sig gældende for Færøerne, Grønland og Island. Derimod er Danmark, Finland og Sverige jo medlemmer. Det vil sige, at hovedparten af de nordiske lande står uden for EU, og de klarer sig nu ganske godt. Det er jeg sikker på at både hr. Sjúrður Skaale og repræsentanter for de to nordatlantiske lande vil bekræfte, altså at der er et liv uden for EU, endog et liv, hvor man kan ånde frit og også tjene en smule penge i ny og næ.

Kl. 20:04

Anden næstformand (Jeppe Søe):

Så er det fru Victoria Velasquez fra Enhedslisten.

Kl. 20:04

Victoria Velasquez (EL):

Jeg synes, det er en fuldstændig useriøs måde at behandle mennesker med handicap på, som vi lige var vidne til før. Vi har et seriøst problem i vores samfund, når det gælder syge og mennesker med handicap, og det vil jeg gerne dreje mit spørgsmål hen på. Det drejer sig konkret om 225-timersreglen, hvor Ankestyrelsen har lavet en stikprøve, som er meget graverende. Altså der bliver sagt »fejl«, men det er jo ulovlig sagsbehandling, når vi ser, at det er 80-100 pct. af sagerne, når det drejer sig om syge og mennesker med handicap, der bliver sanktioneret. En syg mand blev sanktioneret 6.000 kr. og endte faktisk med at blive hjemløs på grund af den sagsbehandling. Og der vil jeg gerne høre ordføreren, om Dansk Folkeparti mener, at så længe vi er vidne til det kæmpe svigt, vi ser her, over for syge og mennesker med handicap, skal vi suspendere 225-timersreglen, eller hvad ordføreren tænker.

Kl. 20:05

Anden næstformand (Jeppe Søe):

Ordføreren.

Kl. 20:05

Morten Messerschmidt (DF):

Nej, vi skal bare behandle de handicappede ordentligt, og den rapport, som spørgeren refererer til, var det Dansk Folkeparti, der rejste i Statsrevisorerne, og derfor fik man de tal blotlagt. Så jeg er glad for, at hun nævner det. Det pres, der er på handicapområdet rundtomkring i kommunerne, er fuldstændig uacceptabelt. Og derfor skal vi jo både se på, om vi kan tilføre flere midler, men vi skal også se på, hvad det er, der gør, at der kommer et større pres.

Derfor skal vi f.eks. have undersøgt omfanget af fætter-kusine-ægteskaber i Danmark. Når man har fået en halv million, eller hvor mange det er, ind fra den mellemøstlige verden sådan rent fysisk, er der en frygt for, at det åndelige element også ligesom følger med, og at man altså ikke selv vælger sine ægtefæller, men siger: Hvad fatter gør, er nok det rigtige, og så tager man en eller anden kusine eller fætter til ægte, selv om man i virkeligheden ikke vil. Det er en adfærd, som man må sige der er temmelig meget sundhedsvidenskabelig evidens for er dårligt for population på den lange bane, især hvis man gør det igennem flere generationer, som vi må lægge til grund sker i Norge, hvor 43 pct. af ægteskaberne blandt pakistanere fra 1967 til 2010 er blandt fætre og kusiner.

Kl. 20:06

Anden næstformand (Jeppe Søe):

Spørgeren.

Kl. 20:06

Victoria Velasquez (EL):

Det er fuldstændig grotesk, at der skal blive slået politisk plat på det her. Vi står helt konkret og ser, hvordan 225-timersreglen ikke bliver administreret, og det bliver ikke taget alvorligt fra Dansk Folkepartis side. Men til gengæld vil man på en helt useriøs måde fjerne fokus fra det, vi ved reelt gør, at trygheden og sikkerheden for dem, der er syge og med handicap, bliver revet væk under dem.

Et andet sted, vi ser nu og her, hvor mennesker med handicap bliver udfordret, er i regeringens finanslovsforslag, som vil flytte fleksjobbere væk fra overenskomstområdet. Og jeg ved godt, Dansk Folkeparti har ment tidligere, at fleksjobbere fik for meget i løn. Men bakker Dansk Folkeparti op om, at de ikke skal være på overenskomst?

Kl. 20:07

Anden næstformand (Jeppe Søe):

Ordføreren.

Kl. 20:07

Morten Messerschmidt (DF):

Med forbehold for, at jeg ikke kender fru Victoria Velasquez' private forhold, tror jeg faktisk, at jeg har handicapområdet temmelig tæt inde på livet og måske endog tættere, end hun har. Og derfor vil jeg gerne have mig frabedt, at jeg skulle stå og tale ned til handicapområdet. Det, jeg taler om, er faktisk, at jeg taler det op, for jeg gør opmærksom på, at der er et fuldstændig åbenlyst problem iblandt muslimer i Danmark – eller der er i hvert fald et potentielt problem, for vi kan se, at det er der i Norge og Sverige. Og jeg synes ærlig talt, at det er Enhedslisten og fru Victoria Velasquez, som igen begår den fejl, man gjorde op igennem 80'erne, 90'erne og 00'erne ved ikke at ville tale om det åbenlyse, og dermed bare lader problemerne akkumulere og akkumulere og tage stadig flere ressourcer fra de danske handicappede og give dem til udlændinge.

Kl. 20:08

Anden næstformand (Jeppe Søe):

Fru Lotte Rod, Radikale Venstre.

Kl. 20:08

Lotte Rod (RV):

For det meste er Radikale Venstre og Dansk Folkeparti ligesom yderpolerne i folkeskolens forligskreds, men der er et område, som vi gerne vil det samme på, og det er, at vi deler en kærlighed til vores kultur og vil gerne give den videre til vores børn. Derfor har jeg lyst til at spørge hr. Morten Messerschmidt, om ikke vi skal tage skridtet videre end det, som statsministeren sagde i sin tale om bare at fjerne nogle af målene, men faktisk helt afskaffe dem og i stedet for få et nyt formål og indholdsområder for vores fag, sådan at børn kan få lov til at læse de mange skønne værker, vi har i Danmark.

Kl. 20:08

Anden næstformand (Jeppe Søe):

Ordføreren.

Kl. 20:08

Morten Messerschmidt (DF):

Det synes jeg lyder som en smuk og oven i købet velformuleret hensigtserklæring. Lad os fjerne folkeskolelovens § 1 og vende tilbage til tiden før den blå betænkning, altså, inden alt det rundkredspædagogik og sovsesnak om verdensborgere og verdensmål og hvad ved jeg, og lad os vende tilbage til det, det egentlig handler om, nemlig at unge mennesker i folkeskolen skal lære at sidde ned, at lytte til læreren, at læreren har respekt – det har ældre mennesker i øvrigt tit – at de skal lære at tale dansk, at de skal lære at skrive dansk, at de skal lære at regne, og så skal de lære noget dansk litteratur. Og når vi kommer op i de højere klasser, kan vi også tage lidt engelsk og tysk litteratur med. Ja tak!

Kl. 20:09

Anden næstformand (Jeppe Søe):

Spørgeren.

Kl. 20:09

Lotte Rod (RV):

Ud over at jeg måske er lidt uenig med hensyn til pædagogikken og didaktikken, tænker jeg, om jeg hørte hr. Morten Messerschmidt være enig i, at det vil være godt faktisk at få afskaffet den målstyring, der er i fagene, og i stedet for få formåls- og indholdsbeskrivelser, sådan at der netop bliver tid til, at man faktisk kan læse værkerne, at man kan fordybe sig i dem, og at man kan snakke om dem.

Kl. 20:09

Anden næstformand (Jeppe Søe):

Ordføreren.

Kl. 20:09

Morten Messerschmidt (DF):

Jeg er fuldstændig enig. Det er en fuldstændig uoverkommelig opgave at skulle styre efter 4.000 forskellige mål. Men det handler så også om, hvad vi vil med folkeskolen, og al den der snak om at skabe helstøbte mennesker og fuldt oplyste demokrater, og man kan jo nærmest se, at der i skarp parentes står »medlem af Radikale Venstre«, skal vi væk fra, og så skal vi tilbage til det, folkeskolen handlede om, nemlig at skabe unge danske drenge og piger, som med åbent sind og veloplyst kan gå ud og gøre noget godt for Danmark og for verden.

Kl. 20:10

Anden næstformand (Jeppe Søe):

Hr. Kim Edberg Andersen, Nye Borgerlige. Jeg håber, det er rigtigt denne gang.

Kl. 20:10

Kim Edberg Andersen (NB):

Denne gang var det rigtigt, hr. formand. Jeg reagerer på, at det blev italesat, som om hr. Morten Messerschmidt ikke kerer sig om handicappede, og jeg ved personligt, at man har skudt langt forbi målet, hvis man tror det. Så det første spørgsmål, jeg har til hr. Morten Messerschmidt er dybest set i forhold til de her handicapråd. I Nye Borgerlige kan vi godt være noget bekymret for, at det for nogle små handicap – ikke, hvordan man bliver ramt, men hvor mange der bliver ramt af det – gælder, at de kommuner, vi har, ikke har ekspertisen, ikke har ressourcerne, simpelt hen ikke har midlerne til det. Er Dansk Folkeparti interesseret i at gøre som Nye Borgerlige og sige, at vi bliver nødt til at flytte handicapområdet ud af kommunerne, for de har simpelt hen ikke ressourcerne til det, og på den måde arbejde videre, når vi skal tale om handicapområdet her til efteråret, så vi får en løsning på det her, hvor vi fjerner det her med kassetænkning, så vi igen bare har fokus på, at mennesker, der har behov, selvfølgelig får hjælp?

Kl. 20:11

Anden næstformand (Jeppe Søe):

Ordføreren.

Kl. 20:11

Morten Messerschmidt (DF):

Jeg er fuldstændig enig, og jeg glæder mig til, at vi, Nye Borgerlige og Dansk Folkeparti, kan arbejde tæt sammen også på det område. Der er jo rigtig meget ved kommunalreformen, som har slået fuldstændig fejl. Der er rigtig meget ved centraliseringen, hvor mange borgere, tror jeg, føler sig distanceret og nærmest ikke ved, hvem der sidder i deres byråd, og hvor kommunekontoret og sådan nogle ting ligger, fordi det er blevet så stort. Men på den anden side er der også noget, hvor kommunerne er for små, det må vi se i øjnene, og der er handicapområdet virkelig et af dem. For som hr. Kim Edberg Andersen siger, er der nogle handicap, hvad enten de er medfødte eller erhvervet senere, der er så specielle, at man måske i en kommune kun har én med det specifikke behov. Og der tror jeg, der er behov for, at man, hvis man så skal lave gode løsninger med botilbud, genoptræning, eller hvad det nu måtte være, så også kan lave nogle kommunale fællesskaber, hvor man måske siger, at de kommuner, der ligger i en klynge af seks eller syv, skal løse det i fællesskab.

Kl. 20:12

Anden næstformand (Jeppe Søe):

Der er lige gået noget galt i systemet, men der er et spørgsmål mere til spørgeren.

Kl. 20:12

Kim Edberg Andersen (NB):

Tak for det. Det næste spørgsmål er vedrørende de her testcentre. Jeg ved, at Dansk Folkeparti er med i den her screeningsproces, som så er blevet til, at vi skal have en halv kilometer høje vindmøller i enten Jammerbugt, Tønder eller Esbjerg. Og det er jo noget overraskende for mig som politiker med en fortid i Dansk Folkeparti, at man lige pludselig er blevet så forhippet på at have så store vindmøller, som er så meget til gene for mennesker på grund af omkredsen på land, så kan ordføreren forklare, hvad der gik galt? Hvorfor blev man lige pludselig kæmpe tilhængere af kæmpe vindmøller i Dansk Folkeparti?

Kl. 20:13

Anden næstformand (Jeppe Søe):

Ordføreren.

Kl. 20:13

Morten Messerschmidt (DF):

Det er vi heller ikke, det kan jeg love. Det er undertegnede, der har stået fadder til vindmølleloftet i Danmark, som gør, at landet slet ikke er blevet plastret til af møller i det omfang, som venstrefløjen har ønsket det. Det var undertegnede i min første periode i Folketinget, der egenhændigt fik forhandlet den her kompensationsordning for vindmølleramte hjem. Så var jeg i Bruxelles i 10 år og kommer så tilbage, og så er det afskaffet. Man kan jo ikke vende ryggen til nogen et øjeblik før der lige pludselig er gået kage i alting. Så jeg kan bare sige, at hr. Kim Edberg Andersens opfattelse af Dansk Folkeparti i forhold til vindmøller og de gener, som det skaber for borgerne, er fuldstændig rigtig. Det er et kæmpeproblem, og vi skal have højere erstatninger og strammere regler.

Kl. 20:13

Anden næstformand (Jeppe Søe):

Fru Camilla Fabricius, Socialdemokratiet.

Kl. 20:13

Camilla Fabricius (S):

Tak for det. Jeg vil gerne lige skifte spor og have fokus på en aftale, vi startede med at lave sammen, nemlig aftalen om »Børnene Først«, hvor jeg havde en klar oplevelse af, at vi havde et rigtig godt samarbejde med Dansk Folkeparti, og derfor ærgrede det mig også meget, at man trådte ud af aftalen. Og noget af det, som var ret væsentligt for både Dansk Folkeparti og for Socialdemokratiet, var også den indsats, som vi kan se i flere af de udsatte boligområder, hvor man har familier med anden baggrund end dansk, og hvor der er oplevet mere vold og dårligere trivsel. Vi kan se, at sagsbehandlerne reagerer langsommere på børn med anden baggrund end dansk, og det var jo noget af det, vi ønskede at gøre op med. Vi ønskede, at børn, uanset hvor de var født henne, skulle have en reel chance. Derfor ærgrer det mig også, at man er trådt ud af aftalen, og det kunne jeg godt tænke mig at få nogle ord på her i dag.

Kl. 20:14

Anden næstformand (Jeppe Søe):

Ordføreren.

Kl. 20:14

Morten Messerschmidt (DF):

Der vil jeg jo være fuldstændig ærlig, og det er ikke, fordi jeg altid er det, men jeg vil være så ærlig at sige, at det vil jeg gerne undersøge, for det tror jeg ligger før min tid som formand. Altså, mit slogan er jo »danskerne først«, så hvorfor ikke også børnene, hvis det også er de danske børn, ikke? Det var noget med nogle ghettoer og sådan, men lad os tale om det. Jeg vil meget gerne medvirke til, at vi sikrer bedre vilkår for børnene.

Så i stedet for at stå og her og give et eller andet sådan overfladisk paradesvar, hvor jeg egentlig ikke rigtig er inde i sagerne, så vil jeg meget hellere undersøge det og så vende tilbage til fru Camilla Fabricius.

Kl. 20:15

Anden næstformand (Jeppe Søe):

Spørgeren.

Kl. 20:15

Camilla Fabricius (S):

Tusind tak for det. Så kan vi parkere den, og så kan jeg jo næsten håbe, at jeg kan få et lige så positivt svar til det næste spørgsmål, som drejer sig om hele ønsket om, at vores velfærdsmedarbejdere kan få et løft på lønnen, altså om Dansk Folkeparti så også vil gå hjem og tænke over det.

Kl. 20:15

Anden næstformand (Jeppe Søe):

Ordføreren.

Kl. 20:15

Morten Messerschmidt (DF):

Nej, det behøver jeg slet ikke, for det synes jeg er en god idé. Jeg vil bare håbe, at fru Camilla Fabricius' parti den her gang gider at tale med de gamle venner i fagbevægelsen. Jeg tror, der er nogle sår, der skal slikkes, siden man afskaffede store bededag.

Kl. 20:15

Anden næstformand (Jeppe Søe):

Så er det hr. Thomas Skriver Jensen, Socialdemokratiet.

Kl. 20:15

Thomas Skriver Jensen (S):

Tak for talen. Jeg ved ikke, om jeg synes, den var god. Der var måske lige rigelig polemik til mig. Det er sådan set også okay. Det kan jeg egentlig godt sortere fra, for jeg synes faktisk, at hr. Morten Messerschmidt har nogle gode pointer på nogle områder. Derfor synes jeg også bare, det var ærgerligt, at det blev sådan lidt mere et show. Hvis der er én ting, vi ikke skal acceptere på vores arbejdsmarked – der har hr. Morten Messerschmidt jo fuldstændig ret – så er det diskrimination og da især diskrimination af ældre dygtige medarbejdere, der igennem et helt liv har bidraget til arbejdsmarkedet og endda givet deres viden videre for så at blive valgt fra til sidst i arbejdslivet. Det synes jeg er en fuldstændig rigtig pointe. Gid, den havde fået lov til at stå noget mere klart. Men så må jeg jo spørge for at høre lidt mere: Hvad kan hr. Morten Messerschmidt forestille sig vi skal gøre ved det?

Kl. 20:16

Anden næstformand (Jeppe Søe):

Ordføreren.

Kl. 20:16

Morten Messerschmidt (DF):

Politik bliver jo desværre nok mere og mere showbizz, men jeg skal til gengæld prøve at give spørgeren et fagligt svar. Jeg synes f.eks., at staten skal gå forrest, sådan at man, når man har en medarbejder, som er 1 år eller ½ år fra at skulle træde tilbage, så i stedet for at have en samtale om, hvordan man tilrettelægger afskedsreceptionen, så har en samtale om, hvad der skal til for, at vedkommende bliver længere. Hvad skal der til for, at man har lyst til at arbejde måske 1 eller 2 år efter ens egentlige pensionsalder? Handler det måske om mere fleksible arbejdsvilkår? Jeg ved, at man i dag i hovedoverenskomsten for finanssektoren har ret til at gå ned på en 4-dages arbejdsuge, når man nærmer sig pensionsalderen. Kunne det være noget, vi måske skulle tilbyde alle seniorer? Så kunne det godt være, at man var lidt mindre nedslidt og lidt mindre stressramt, når man nærmede sig den tid, og at man faktisk havde lyst til at blive længere, i stedet for at det er som i dag, hvor rigtig mange sparer op til deres pensionstilværelse og trækker sig tilbage før pensionsalderen. Så sådan nogle ting kunne det være. Der tror jeg altså, at staten, regionerne og kommunerne kan gå foran med et godt eksempel.

Kl. 20:17

Anden næstformand (Jeppe Søe):

Spørgeren.

Kl. 20:17

Thomas Skriver Jensen (S):

Jeg er så glad for det svar. Det var virkelig behageligt at få. Jeg var så bange for, at hr. Morten Messerschmidt ville komme med et eller andet svar a la: Vi skal sørge for, at virksomheder også i det private ikke diskriminerer; vi skal ud at kontrollere det. For så stod vi en situation, hvor vi kunne få lov til at ansætte endnu flere af de djøf'er, som hr. Morten Messerschmidt jo selv er så træt af. Så tak for det svar. Det sætter jeg pris på. Jeg er sådan set enig, og jeg ser frem til, at det, når Dansk Folkeparti skal bidrage til den debat, måske bliver med lidt mindre polemik og med lidt mere fokus på de ældre, der gerne vil være på arbejdsmarkedet.

Kl. 20:18

Anden næstformand (Jeppe Søe):

Ordføreren.

Kl. 20:18

Morten Messerschmidt (DF):

Jamen der er masser af ting, vi kunne gøre. Vi kunne f.eks. sikre, at man har ret til dagpenge, også når man kommer over sin pensionsalder. I dag er det jo sådan, at man, hvis man arbejder videre, men så mister sit job, ikke kan få dagpenge i en periode, selv om man måske faktisk gerne vil fortsætte med at søge. Man kan heller ikke fortsætte på fleksjob, hvis man kommer over sin pensionsalder. Der er masser af ting, hvor der en automatisk diskriminering i forhold til alder. I sundhedssektoren er der en 75-årsregel, selv om der er masser af læger og andre, som sagtens kan blive ved med at have nogle konsultationer, skrive nogle recepter osv.. Så lad os gøre op med alle de strukturer og alle de regler, som gøder jorden for den aldersdiskriminering, der foregår.

Kl. 20:19

Anden næstformand (Jeppe Søe):

Hr. Rasmus Lund-Nielsen fra Moderaterne.

Kl. 20:19

Rasmus Lund-Nielsen (M):

Mange tak. Hr. Morten Messerschmidt taler i sin tale meget om, at udlændinge er enormt dyre, og hvor forfærdeligt det er, at vi har fået mere international arbejdskraft. Men anerkender hr. Morten Messerschmidt ikke, at ud af de ekstra 16 mia. kr. i råderummet, vi senest fandt, var de 7 mia. kr. altså som følge af mere international arbejdskraft, og at det også er en meget, meget positiv ting? For 7 mia. kr. kan man jo nærmest afskaffe hele topskatten, som jeg forstår at DF jo i fremtiden ikke rigtig vil blokere. Så anerkender hr. Morten Messerschmidt ikke, at det er positivt?

Kl. 20:19

Anden næstformand (Jeppe Søe):

Ordføreren.

Kl. 20:19

Morten Messerschmidt (DF):

Det er altid dejligt med folk, der betaler skat, for det er det, der gør, at vi har en volumen, sådan at vi kan bygge et velfærdssamfund op og f.eks. forhindre de nedskæringer på ældreområdet, som Socialdemokratiet så ikke vil forhindre. Men det, at der er nogle udlændinge, der arbejder, skal jo ikke gøre, at vi lukker øjnene for alle de udlændinge, der er en byrde. Sagen er jo også, at der isoleret set i forhold til serviceydelser og overførselsindkomster i dag er et negativt resultat i forhold til tredjelandsborgere på 30 mia. kr. Derudover kommer det ekstra træk på retsvæsenet, sundhedsvæsenet, handicappolitikken osv. osv., hvor de her folks udgiftstræk jo ikke er regnet ind. Så der er rigtig meget derovre, vi kunne spare, ved simpelt hen at sørge for, at der var flere af dem, der kom ud.

Når jeg så er modstander af mere udenlandsk arbejdskraft, så er det, fordi vi i Dansk Folkeparti vil sætte danskerne først. Vi vil hellere prioritere de seniorer, der i dag bliver holdt ude af arbejdsmarkedet på grund af aldersdiskriminering, vi vil hellere give en mulighed for de handicappede, der bliver holdt ude på grund af diskriminering. Vi vil hellere sige til de 40.000 unge, som i dag hverken er i job eller i uddannelse, at de skal se at komme ud og få gang i deres liv og på den måde blive en del af arbejdsmarkedet eller uddannelsessektoren. Jeg synes ærlig talt, det er en falliterklæring, når vi har så mange danskere, der gerne vil, at man så bare taler om, at nu skal vi have folk fra den anden side af jordkloden ind.

Kl. 20:20

Anden næstformand (Jeppe Søe):

Spørgeren.

Kl. 20:20

Rasmus Lund-Nielsen (M):

Jeg kunne godt tænke mig, at vi fik undersøge lidt, om de der 30 mia. kr. stadig væk gælder med den beskæftigelsesgrad, vi har set senest, hvor det jo er gået meget frem. Derudover tror jeg ikke rigtig, der er nogen partier herinde, der er uenige i det, som hr. Morten Messerschmidt siger, altså både det, at seniorer skal mere i arbejde og ikke mindst det med de her 40.000 unge uden uddannelse og arbejde. Men hvad vil Dansk Folkeparti konkret gøre? Nu hørte vi om seniorerne før, men hvis vi bare tager de her 43.000 unge, som er uden uddannelse og arbejde, har det jo været det samme antal i årtier. Så hvad vil DF konkret gøre for at få dem ind?

Kl. 20:21

Anden næstformand (Jeppe Søe):

Ordføreren.

Kl. 20:21

Morten Messerschmidt (DF):

Ja, man kunne jo mere konsekvent fratage dem ydelserne, hvis de ikke tager en uddannelse. Det ville jeg synes var helt rimeligt. Man kunne også gøre noget af det, som regeringen jo snakker meget om – generelt snakker den jo ret meget, men når den gør noget, er det desværre som regel det forkerte – altså genindføre mesterlæren. Selv om man måske bogligt ikke lige er den, der har fået topkarakterer, så kan det godt være, at man er god til at bruge hænderne, og hvis der er en, der viser en, hvordan man skal gøre det, så kan det være, at man har lettere ved at forstå det og lære det, end hvis man skal læse det i en bog.

Så der er masser af ting, vi kan gøre, hvis bare regeringen vil stoppe med alt det, den laver, altså at afskaffe helligdage, nedskære ytringsfriheden, og hvad ved jeg. At fokusere på at løse problemerne ville være dejligt.

Kl. 20:22

Anden næstformand (Jeppe Søe):

Fru Sofie Lippert fra Socialistisk Folkeparti.

Kl. 20:22

Sofie Lippert (SF):

Tak for ordet. I sidste uge modtog jeg en borgerhenvendelse til: Sofie Lippert, transportordfører for DF. Det var en lidt underlig oplevelse for mig, men jeg tror, det skyldtes, at jeg og ordførerens kollega hr. Nick Zimmermann har sagt noget, der er meget lig hinanden, den seneste uge, nemlig at det er alt for dårligt, at priserne på den kollektive transport stiger, og at busser i især landdistrikterne lukker ned, så børn, unge, ældre og generelt folk, der ikke ejer en bil, får dårligere mulighed for at transportere sig rundt i vores land.

Så jeg vil gerne spørge ordføreren om, hvad man så gør, for der er ingen tvivl om, at Dansk Folkeparti og Socialistisk Folkeparti er enige om, at det er for dårligt. Så jeg vil gerne høre ordføreren: Hvad er Dansk Folkepartis plan for at redde den kollektive transport?

Kl. 20:22

Anden næstformand (Jeppe Søe):

Ordføreren.

Kl. 20:22

Morten Messerschmidt (DF):

Ja, og hvis man så lige må tilføje, at det jo ikke er, fordi der tilsyneladende mangler penge i systemet, for gyldne håndtryk på flere millioner kroner bliver jo delt ud til tidligere medarbejdere.

Altså, der er flere løsninger. På de områder, hvor der er grundlag for en konkurrenceudsættelse, skal man gøre det, sådan at der kan komme flere bydere på banen. Det har vi bl.a. set i forhold til togdriften, altså at det er det, der skaber billigere priser og nogle gange også bedre vilkår. Og på andre områder, f.eks. i sådan tyndtbefolkede udkantsområder, er det et spørgsmål om penge, og det skulle jo gerne gå hånd i hånd.

Kl. 20:23

Anden næstformand (Jeppe Søe):

Spørgeren.

Kl. 20:23

Sofie Lippert (SF):

Så vil jeg gerne høre om noget, for det er rigtigt, at der tydeligvis er mange penge nogle steder i det her system, men jeg kan høre på ordføreren til sidst, at måske skal der også følge nogle penge med. Er Dansk Folkeparti enig med os i SF i, at det er nødvendigt faktisk at prioritere fra nationalt hold og ikke lade det være op til kommuner og regioner, men altså prioritere fra nationalt hold, at vi har busdrift i hele Danmark og ikke kun i de større byer?

Kl. 20:23

Anden næstformand (Jeppe Søe):

Værsgo.

Kl. 20:23

Morten Messerschmidt (DF):

Det er vi i høj grad. Og jeg er i virkeligheden ked af, at der er kommet den her modsætning mellem de store byer og større byer og så resten af landet. Danmark er jo – desværre, historien har været hård ved os – altså et meget lille land, og derfor har vi ikke råd til som folk at tale sådan en konfrontation op om, at der skulle være den store forskel mellem, om man bor i Hammel eller man bor i Aarhus.

Altså, vi er nødt til at sikre, at uanset hvor i landet man bor, er der bredbåndsforbindelse, er der muligheder for transport, og er der alle de grundlæggende forudsætninger for, at man både kan leve et godt liv og starte en virksomhed, og at vi på den måde kan få tingene til at gro igennem hele Danmark. Det er ekstremt vigtigt; jeg er glad for det, hvis vi også kan samarbejde med SF om det.

Kl. 20:24

Anden næstformand (Jeppe Søe):

Hr. Søren Egge Rasmussen, Enhedslisten.

Kl. 20:24

Søren Egge Rasmussen (EL):

Nu hørte jeg ikke, at klimaproblemerne fyldte så meget i ordførerens tale, og Dansk Folkeparti har jo stemt for klimaloven og er med i landbrugsaftalen, så jeg kunne godt tænke mig at høre, om Dansk Folkeparti har en utålmodighed omkring, at der skal være noget mere klimahandling.

Vi har en fjernvarmepulje, som er løbet tør; vi har nogle potentialer for energieffektivisering og energibesparelser i store dele af samfundet, som regeringen indtil nu ikke har taget alvorligt; og så står vi over for at skulle lave en plan for firedobling af vedvarende energi på land, som jo rummer nogle muligheder og nogle balancer, som vi skal tage hensyn til. Så jeg kunne da godt tænke mig at høre: Er det noget, hvor Dansk Folkeparti arbejder for, at vi skal opnå nogle bedre resultater?

Kl. 20:25

Anden næstformand (Jeppe Søe):

Ordføreren.

Kl. 20:25

Morten Messerschmidt (DF):

Det vil nok ikke komme som en overraskelse for hverken hr. Søren Egge Rasmussen eller den danske befolkning, at i forhold til klimapolitikken ligger Dansk Folkeparti og Enhedslisten nok lidt fra hinanden. Altså, vi har sådan grundlæggende to formålsparagraffer inden for klima- og energipolitik, hvor i hvert fald den ene skal være opfyldt og helst begge to. Den ene er: Kan vi tjene penge på det? Og den anden er: Gør det verden grønnere?

Der må jeg altså bare i tiltagende grad sige, at ingen af de to parametre er opfyldt, når jeg ser de ting, som i hvert fald regeringen her laver, hvor venstrefløjen klapper. Altså, tag f.eks. den her vejafgift. Gør det Danmark rigere? Nej, det gør det ikke. Det gør sådan set kun, at der er ekstra omsætning i de østeuropæiske vognmænds kasser. Gør det verden grønnere? Nej, det gør det heller ikke. For det eneste, det betyder, er, at vi får mere cabotage og ja, at der er nogle andre, der kører rundt med tingene med måske også løndumping osv.

Det samme kan jo siges i forhold til en CO2-afgift på landbruget. Gør det Danmark rigere? Nej. Det gør bare, at vi flytter produktion ud af landet. Gør det verden grønnere? Nej. For vi kommer til at spise flere bøffer fra Østeuropa.

Kl. 20:26

Anden næstformand (Jeppe Søe):

Spørgeren.

Kl. 20:26

Søren Egge Rasmussen (EL):

Vi står i en situation, hvor vi står over for at skulle forhandle en CO2-afgift på landbruget, og jeg går da ud fra, at med de aftaler, som Dansk Folkeparti er med i, kan man da ikke bare snige sig uden om at indføre en CO2-afgift på landbruget; hvis man undlod det, ville vi stå i den situation, at der var andre sektorer, som skulle bidrage ekstra meget.

Synes ordføreren ærlig talt, at det er rimeligt, at landbruget ikke skal bidrage til at løse klimaproblemerne, og at man så overlader regningen til resten af erhvervslivet og til danskerne? Det er da ikke rimeligt.

Kl. 20:26

Anden næstformand (Jeppe Søe):

Ordføreren.

Kl. 20:26

Morten Messerschmidt (DF):

Altså, det, der i virkeligheden er urimeligt, er jo, at Enhedslisten og desværre også regeringen læser klimaaftalen med bind for øjnene, eller i hvert fald bind for det ene øje. For man ser: Uh, vi har et mål. Vi har 2030-målet, hvor vi skal reducere med 70 pct., og det er det eneste, der betyder noget for venstrefløjen og regeringen.

For mig betyder det faktisk en hel del, hvad der står lige neden under, nemlig at det ikke må føre til stor social ulighed, at det ikke må føre til udflytning af arbejdspladser, at det ikke må føre til en belastning af den danske samlede konkurrenceevne osv. Det var alt det, der var Dansk Folkepartis aftryk, da vi lavede klimaloven, og derfor vil jeg sige: Arh, jeg synes, man skal se med to øjne på aftalen, hr. Søren Egge Rasmussen, ikke kun med ét.

Kl. 20:27

Anden næstformand (Jeppe Søe):

Så er det fru Lisbeth Bech-Nielsen fra Socialistisk Folkeparti.

Kl. 20:27

Lisbeth Bech-Nielsen (SF):

Som forælder til et barn med særlige behov synes jeg, det er uanstændigt ud over alle grænser at slå politisk plat på det specialiserede socialområde. Stigningen i, hvad det koster osv., er en diskussion, der har fyldt igennem længere tid nu. Der er rigtig mange forældre og pårørende derude, og nu ved jeg jo også, at ordføreren selv er papfar til en datter med handicap, og der synes jeg simpelt hen ikke, det er rimeligt at slå politisk plat på det her område og sige fuldstændig udokumenteret, at grunden til stigningen i udgifterne handler om udlændingepolitik. Det synes jeg simpelt hen ikke er rimeligt.

Kl. 20:28

Første næstformand (Leif Lahn Jensen):

Ordføreren.

Kl. 20:28

Morten Messerschmidt (DF):

Som papfar til en datter med senerhvervet hjerneskade synes jeg, det er fuldstændig utiltalende og urimeligt ikke at ville få belyst, hvad mørketallene i forhold til den indvandringspolitik, som Socialistisk Folkeparti om nogen har ansvaret for og har haft det igennem de seneste 40 år, betyder for den helt basale velfærd for danskere. Det være sig handicappede, det være sig ældre, det være sig børnene, osv. Jeg synes godt nok, at man har meget at skamme sig over i forhold til de penge, der i dag går til nogle folk, der aldrig burde have været inde i Danmark, og de hårdtarbejdende danskere, som har betalt verdens højeste skat igennem generationer, og som i dag bliver spist af med forringelser netop derfor.

Kl. 20:29

Første næstformand (Leif Lahn Jensen):

Spørgeren.

Kl. 20:29

Lisbeth Bech-Nielsen (SF):

Det der er jo simpelt hen bare trumpisme i en dansk version. Det er fuldstændig udokumenteret, hvad ordføreren står og siger. Det, vi faktisk ved, er, at der er en underdiagnosticering blandt børn, som er efterkommere af indvandrere – en underdiagnosticering! – og det passer ikke, at det her område ikke er blevet undersøgt. En simpel googlesøgning ville vise ordføreren, at bl.a. Ugeskrift for Læger har adskillige artikler om det her emne.

Jeg vil bare bede ordføreren om endnu en gang at sige undskyld til de forældre til børn med særlige behov, der eventuelt måtte kigge med.

Kl. 20:29

Første næstformand (Leif Lahn Jensen):

Ordføreren.

Kl. 20:29

Morten Messerschmidt (DF):

Jeg tror, jeg på vegne af ordføreren vil sige undskyld for alle de fejl, som SF har begået på udlændingeområdet. Det er fatalt, hvad der er begået af fejl, og fatalt, hvad konsekvenserne for den helt almindelige dansker er. Og så tager jeg det som en kompliment: We'll make Denmark great again.

Kl. 20:29

Første næstformand (Leif Lahn Jensen):

Vi skal huske, at der skal snakkes dansk. (Morten Messerschmidt (DF): Nå ja, det betyder, at vi vil gøre Danmark stort igen. Man må gerne oversætte efterfølgende). Præcis, det må man gerne. Det er i orden. Det er derfor, jeg er her.

Så er det fru Monika Rubin.

Kl. 20:30

Monika Rubin (M):

Jeg er en lille smule rystet over den debat, der lige er foregået. Jeg synes, det er voldsomt absurd at lytte til, hvad der bliver sagt oppe fra talerstolen. Men jeg vil prøve at gå videre i debatten, for det, jeg faktisk er nysgerrig omkring, er, at Dansk Folkeparti har været ude med det her forslag om én dags behandlingsgaranti. Og jeg er egentlig lidt nysgerrig på, hvad det er for et sundhedsvæsen Dansk Folkeparti helt præcis forestiller sig at vi får, hvis vi indfører én dags behandlingsgaranti. Så hvis ordføreren kan prøve at putte lidt flere ord på det.

Kl. 20:30

Første næstformand (Leif Lahn Jensen):

Ordføreren.

Kl. 20:30

Morten Messerschmidt (DF):

Ja. Altså, jeg tror, det handler om at vende tilbage til behandlingsgarantien, ikke? Altså, den behandlingsgaranti, der var engang, og som denne her regering har valgt at suspendere, vil vi gerne tilbage til, sådan at borgeren får et frit valg hurtigere. Der vil givetvis være nogle former for behandling, hvor man ikke kan gøre det på førstedagen, men det er da en fin ambition, altså at sørge for, at så hurtigt man overhovedet kan komme i behandling, skal det ske. Jeg forstår egentlig ikke, hvordan man oven i købet som faguddannet inden for lægegerningen kan synes, det er en dårlig idé eller en dårlig ambition.

Kl. 20:31

Første næstformand (Leif Lahn Jensen):

Spørgeren.

Kl. 20:31

Monika Rubin (M):

Jeg er en lille smule bekymret for, om ordføreren egentlig ved, hvad det betyder med en behandlingsgaranti. Altså, det betyder jo, at man med det samme ligesom kan beslutte, hvor man så skal behandles. Det, der er problemet, er, at hvis ordføreren indfører det i vores sundhedsvæsen, får vi et markant anderledes sundhedsvæsen, end vi har den dag i dag. Og det vil sige, at dem, der kommer til at tabe i sidste ende, er dem med færrest ressourcer; dem, der på ingen måde har mulighed for det. Derudover får vi også en kæmpe overbehandling, fordi der også er en del sygdomme, der faktisk går over inden for én dag. Så det er derfor, jeg gerne vil have, at ordføreren lige uddyber det her, for det giver absolut ingen mening.

Kl. 20:32

Første næstformand (Leif Lahn Jensen):

Ordføreren.

Kl. 20:32

Morten Messerschmidt (DF):

Altså, man kan jo få alting til at virke absurd, hvis man vil, og på en eller anden måde forekommer det efterhånden at være det, Moderaterne primært handler om. Altså, det her handler om at sætte patienten i centrum, at sætte patientens behov i centrum. Og hvis man har mulighed for at blive behandlet og det er en faglig vurdering, der ligger til grund for det efter en uge, efter en måned, hvad ved jeg, så er der da ikke noget argument for at holde fast i den udskydelse, der sker i dag. Det er det, det handler om. Og jeg ved ikke, om der er nogen sygdom, hvor det ikke giver mening efter en dag. Det er der vel givetvis. Det ved fru Monika Rubin sikkert mere om, end jeg gør. Men hvorfor skulle det forhindre os i at lave så kort ventetid som muligt?

Kl. 20:32

Første næstformand (Leif Lahn Jensen):

Så er hr. Lars Boje Mathiesen. Værsgo.

Kl. 20:32

Lars Boje Mathiesen (UFG):

Tak. Jeg kunne godt tænke mig at spørge ind til den her 37-timers tvangsaktivering, som regeringen har, og jeg hørte formanden for Dansk Folkeparti sige, at det måske kunne være en god idé. Men hvilke forbedringer ser formanden at der skal være på den? For det, som regeringen kom med sidste gang, var jo ærlig talt elendigt.

Kl. 20:33

Første næstformand (Leif Lahn Jensen):

Ordføreren.

Kl. 20:33

Morten Messerschmidt (DF):

Altså, er det idéen om, at man skal arbejde, hvis man er på offentlig forsørgelse, vi taler om? Er det tvangsaktivering, vi taler om?

Kl. 20:33

Første næstformand (Leif Lahn Jensen):

Der er et andet spørgsmål fra spørgeren.

Kl. 20:33

Lars Boje Mathiesen (UFG):

Ja, det var de 37 timers tvangsaktivering. For sidste gang kostede det 200 mio. kr. om året, og der er lavet et arbejdsudbud på 250, altså et rent integrationsprojekt, fordi incitamentsstrukturerne gjorde, at kommunerne havde et incitament til at gøre folk dårligere, end de rent faktisk var, for at de kunne sætte dem i aktivering.

Så det er derfor, jeg spørger: Hvis DF åbner op for, at de er tilhængere af den her 37-timersaktivering, hvad er det så for nogle forbedringer, der skal ske i den model, for at den virker bedre end det, som regeringen kom med sidste gang? For de vil jo gerne gøre det samme, som de gjorde sidste gang.

Kl. 20:34

Første næstformand (Leif Lahn Jensen):

Ordføreren.

Kl. 20:34

Morten Messerschmidt (DF):

Ja, det må vi jo se om de vil. Der er jo masser af jobs derude, der helt åbenlyst ikke bliver gjort, altså få ryddet op på strandene og få vasket graffiti af busserne og alt det, som kan gøre, at det offentlige rum generelt bliver bare lidt pænere at begive sig rundt i. Det kunne være eksempler på jobs, hvor jeg synes det ville være meningsfyldt.

Kl. 20:34

Første næstformand (Leif Lahn Jensen):

Der er ikke flere spørgere, så vi siger tak til ordføreren, hr. Morten Messerschmidt. Så er den næste fru Franciska Rosenkilde fra Alternativet. Velkommen.

Kl. 20:34

(Ordfører)

Franciska Rosenkilde (ALT):

Tak, formand. Lad os nu være ærlige. Vi kan ikke være overraskede over, at havmiljøet er så godt som dødt, og det kan ikke overraske nogen, at varmerekorderne har stået i kø til hele sommeren. Det kan desværre heller ikke rigtig overraske nogen, at vi som samfund er på vej væk fra vores 2025-mål. Jeg ved godt, at jeg måske lyder som et ekko af mig selv, men det er jo, fordi selv om vi er flere og flere, der siger til og fra, så bliver katastroferne flere og flere, rekorderne bliver flere og flere, og truslerne bliver større og større, og det er konsekvensen af den politik, der bliver stemt igennem her i salen, på trods af at vi i årtier er blevet advaret af forskere og aktivister.

Men nu står vi her igen til et nyt folketingsår og en ny åbningsdebat, som er min første, og som er Alternativets ottende, og om få uger fylder Alternativet 10 år. Det er en milepæl i vores historie. Vi er ikke et gammelt parti, men vi er heller ikke længere et helt nyt parti, vi har haft opture, og vi har haft nedture, sådan som man ser det i politiske partier. Det er 10 år siden, tusindvis af mennesker kastede sig ind i kampen for et systemforandrende grønt og progressivt alternativ, og vi står her stadig, og det er takket være alle dem, som har engageret sig i årenes løb, alle dem, der har stemt på Alternativet, og så er det vel også takket være jer her i salen, der har udfordret os. For politik er holdninger og meninger, der brydes, det er forhandlinger og forlig, det er debat om normer og regler, det er ansvar, og det er drømme og visioner for et bedre samfund. I løbet af de 10 år er jeg og Alternativet blevet kaldt uansvarlige en hel del gange. Vi blev f.eks. kaldt uansvarlige, da vi foreslog at reducere CO2-udledningerne med 70 pct.; vi er blevet kaldt uansvarlige, når vi har foreslået et opgør med det enøjede fokus på økonomisk vækst, og vi er i den grad også blevet kaldt det, når vi har foreslået at nedsætte arbejdstiden. Men hvad er overhovedet ansvarlighed i politik, og hvad er uansvarligt? Det vil jeg gerne have en samtale om.

For hvordan kan det være ansvarlig politik at fortsætte et overforbrug, når vi i forvejen forbruger, hvad der svarer til ressourcerne til fire jordkloder hvert år? Hvordan kan det være ansvarligt, at vi i år er længere væk fra vores 2025-mål, end vi var sidste år? Hvordan kan det være ansvarlig politik at have miniudbudsrunder for nye olie- og gaseventyr midt i en buldrende klimakrise, og man i øvrigt så påstår, at man er et foregangsland? Hvordan kan det være ansvarlig politik at tillade import af norsk spildevand, der gør de danske farvande decideret giftige? Og hvordan kan det være ansvarlig politik at understøtte et landbrug, der forurener vores drikkevand, udpiner vores jorde og mishandler dyr? Hvordan kan det være ansvarligt, at folk dør på kræftafdelingerne, fordi der mangler medarbejdere? Og hvordan kan det være ansvarligt at lave et lønløft, som mest af alt er en udvidet honningkageordning, som presser sygeplejerskerne til at arbejde mere, mens de allerede er ved at knække nakken? Hvordan kan det være ansvarlig politik at fastholde en 37-timersarbejdsuge, når hundredvis af danskere er stressede og de gerne vil arbejde mindre?

Hvordan kan det være ansvarligt, at jobcentre knækker i forvejen syge danskere? Hvordan kan det være ansvarligt, at man har sparet så meget på kommunerne, at eleverne i folkeskolen nogle steder nu skal have lærerfri timer? Hvordan kan det være ansvarligt, at børn og unge, der mistrives, skal vente i årevis for at blive udredt og få psykologhjælp? Hvordan kan det være ansvarlig politik, at normeringerne i vores vuggestuer og børnehaver er så dårlige, at det gør børn, pædagoger og forældre stressede? Hvordan kan det være ansvarligt, at nutidens unge bliver fattigere og har sværere og sværere ved at komme ind på boligmarkedet? Hvordan kan det egentlig være ansvarlig politik, at det koster 400 kr. at flyve til Aalborg, men 800 kr. at tage toget? Og hvordan kan det være ansvarligt, at en statsminister i sin åbningstale taler om Aula i 20 minutter, men om klima og havdød i 9 sekunder, altså en, ja, irriterende, it-platform, som statsministerens parti i øvrigt selv har været med til at skabe, over for den største krise i menneskets historie?

Kl. 20:39

I mine øjne er de oplistede eksempler tegn på en dybt uansvarlig politik, og det er desværre eksempler på, at der ikke er en igangværende bæredygtig omstilling af vores samfund, hverken når det gælder den grønne eller den sociale bundlinje. Det er et resultat af den politik, som Socialdemokratiet og Venstre både med Jakob Ellemann-Jensen og Lars Løkke Rasmussen som formænd har ført. Det er jer, der står med ansvaret, det er jer, der har svigtet, for det er jo jer, der sidder på magten, og det gør I stadig, nu endda sammen og med et flertal i Folketinget og en bugnende statskasse.

Det er tid til bæredygtig ansvarlighed, tid til at stoppe med at give skattelettelser og fjerne helligdage, tid til klimahandling og tid til at investere i fritid og velfærd. Jeg siger ikke, at det er lette opgaver, opgaverne er enorme, men jeg mener ikke, at svaret på de kriser, vores samfund står i, er at give skattelettelser til dem, der i forvejen har mest, eller politiske lappeløsninger på velfærden, ligesom man putter plastre på et åbent benbrud. Jeg mener ikke, at svaret igen og igen er at udskyde en seriøs grøn omstilling.

Til gengæld mener jeg, at nogle af svarene er at nedsætte arbejdstiden, at investere massivt i velfærd og at give ordentlige løn- og arbejdsforhold til medarbejdere, at styrke kulturlivet, at stoppe med olie- og gasudvinding, at prioritere billig og hurtig kollektiv transport over nye motorveje, at indføre en høj og ensartet CO2-afgift, at udtage landbrugsjorder til vild natur og at spise og producere økologiske planter og mindre kød, ja, faktisk en reel omstilling af landbruget.

Vi står jo lige nu på kanten af et politisk efterår, hvor vi netop skal finde løsninger for landbruget – igen. Det er på høje tid, at alle herinde forstår, at fremtidens ansvarlige landbrugspolitik er seriøs klimapolitik. For landbruget står for en tredjedel af vores CO2-udledninger – det er faktisk den mest CO2-forurenende branche i det her land – og vi kommer ikke uden om at omstille landbruget, når vi skal nå vores klimamål.

Hvis vi fastholder landbruget i en animalsk og fossil fortid, har landbruget ingen fremtid. Selv om det kan virke voldsomt, at vi har brug for så store forandringer, så er det også en stor mulighed. Vi kan gøre landbruget til en del af løsningen på klimakrisen i stedet for en del af problemet. Vi kan indføre en høj og ensartet CO2-afgift, der vil skabe et økonomisk incitament for at omstille produktionen, men vi skal mere end det. Med et 100 pct. økologisk og langt mere regenerativt landbrug kan vi invitere naturen ind i produktionen i stedet for at ødelægge den, mens vi producerer; vi kan lagre CO2 i jorden i stedet for at udlede den; vi kan dyrke mad til tre-fire gange flere mennesker, hvis vi producerer flere planter i stedet for dyr, der ofte lever under kummerlige forhold. Vi får plads til insekter, til orme, til fugle og til fisk. Vi har viden, vi har økonomien og vi har kreativiteten til at skabe det mest bæredygtige og klimavenlige landbrug i verden. Lad os gå forrest. Det er min ambition, og jeg ser et stort potentiale i landbruget, og jeg håber, at I, kære kollegaer, vil gøre det samme. Men jeg er nødt til at sige, at det kræver, at I, der sidder i regeringen, vil give slip på idéen om, at I gør erhvervslivet en tjeneste ved ikke at gøre noget; at I giver slip på idéen om, at I gør os danskere en tjeneste ved ikke at skabe forandring.

I sidste uge læste jeg om Lonnie i Berlingske. Lonnie er en enlig mor med tre børn, og hun følte sig provokeret over, at statsministeren inddrog hende i sin seneste valgkamp. Lonnie Pedersen blev provokeret, da hun første gang ufrivilligt blev draget ind i Mette Frederiksens klimapolitik. Tilbage i valgkampen i 2022 argumenterede statsministeren for, at hun ikke ville lægge afgifter på almindelige fødevarer af hensyn til den enlige mor med de tre børn. Og det fik Lonnie til at stille sig frem og sige sådan her, og nu citerer jeg:

»Jeg er så træt af, at det altid er den enlige mor, der skal bruges som eksempel. Hvorfor skulle den enlige mor ikke være klimabevidst? Selvfølgelig kan folk med færre ressourcer også tage samfundsansvar«.

Sådan lød det fra Lonnie Pedersen, og jeg kan relatere til det. Jeg er selv enlig mor, og da min datter var barn og jeg arbejdede som kok til en lav løn, var det mig da magtpåliggende at gøre, hvad jeg kunne, for at bidrage til en bæredygtig verden. For er der noget, vi forældre er optaget af, så er det da vores børns fremtid her på planeten. Men det er og bliver en politisk opgave at sikre, at det klimavenlige og bæredygtige valg for forbrugeren er det nemmeste og det billigste valg, og enlig mor eller ej, svigter regeringen her. Jeg oplever, at det er en falsk fortælling, at den helt almindelige dansker ikke vil den grønne omstilling. Snarere oplever jeg, at det er den helt almindelige politiker, der halter bagefter. Så til jer vil jeg bare sige: Giv op på jeres fordomme.

Til sidst vil jeg være helt ærlig over for jer og sige, at jeg glæder mig til den politiske sæson, der nu er startet, men at jeg også frygter den. Jeg frygter, at vi ikke får leveret på vores klimaløfter, som vi stort set alle er enige om; jeg frygter, at vi ikke får håndteret de massive problemer i sundhedssystemet; og jeg frygter for miljøet og naturen. Men jeg håber, at vi sammen kan mane frygten i jorden. (Første næstformand (Leif Lahn Jensen): Tak). Godt, tak for ordet. Det var vigtigt lige at sige det med håbet til sidst.

Kl. 20:45

Første næstformand (Leif Lahn Jensen):

Tak til ordføreren. Der er nogle korte bemærkninger, og den første er fra hr. Frederik Vad. Værsgo.

Kl. 20:45

Frederik Vad (S):

Det er jo godt, at der var noget håb til sidst. Hvordan kan det egentlig være ansvarligt, at Alternativet fører en åndelig og ideologisk krig mod arbejde, når vi ved, hvor mange ting arbejdet skaber i mennesker af værdi, mening og betydning i et fællesskab, som ikke handler om økonomi, som ikke handler om bnp, og som ikke handler om, at man skal indgå i et hamsterhjul, men som handler om, at man får mening i tilværelsen, at man skaber noget, andre kan bruge til noget, at man fylder en plads ud i samfundet; og når vi f.eks. også ved, at unge skolebørn, som har en tidlig tilknytning til arbejdsmarkedet, har et fritidsjob og tidligt får en fortrolighed med det at gå på arbejde, klarer sig bedre i skolen og har det bedre med sig selv? Hvordan kan det så være ansvarligt at blive ved med at tale det at arbejde ned i et eller andet sort hul? Tak.

Kl. 20:46

Første næstformand (Leif Lahn Jensen):

Ordføreren.

Kl. 20:46

Franciska Rosenkilde (ALT):

Jeg er sådan set helt enig i det, som ordføreren siger om værdien af arbejde. Alle de fine ord, ordføreren brugte, har jeg ingen grund til at gentage, men jeg er sådan set enig i det med fællesskabet og værdien af arbejde. Men derfor kan man jo godt sætte normtiden ned, som vi har gjort det løbende de sidste 150 år, og så kan man stadig væk arbejde, lige så meget man vil.

Det, som er et problem ved at blive ved med at have meget arbejde, og at man også siger, at vi skal arbejde mere, at vi skal arbejde, så meget vi overhovedet kan, er, at vi ikke længere har tid til alt det andet, livet også har, som skaber mening. Nu har vi jo en velstandsøgning på grund af vores øgede produktivitet, selv om vi nedsætter arbejdstiden, og der er rigtig mange danskere, der efterspørger et langt mere fleksibelt arbejdsmarked, så man kan vælge til og fra, i stedet for at man altid skal arbejde alt det, man overhovedet kan. For det skaber faktisk en stresset hverdag – ikke kun arbejdstiden, men alt det andet, man også gerne vil nå.

Derfor mener vi, at det er godt at give danskerne mulighed for at vælge mere fritid. Det er for øvrigt også det, rigtig mange af dem selv efterspørger.

Kl. 20:47

Første næstformand (Leif Lahn Jensen):

Spørgeren.

Kl. 20:47

Frederik Vad (S):

Vil ordføreren påstå, at hvis arbejdstiden i Danmark i dag og de sidste 10 år havde været 33 timer om ugen, så ville vi have haft markant mindre mistrivsel i samfundet, end vi har i dag?

Kl. 20:47

Første næstformand (Leif Lahn Jensen):

Ordføreren.

Kl. 20:47

Franciska Rosenkilde (ALT):

Tak. Det bliver sådan lidt et hypotetisk svar, men ja, hvad angår mistrivsel på arbejdspladsen, tror jeg på de store omsorgsgrupper, der siger, at deres arbejdsdag er så presset på nuværende tidspunkt, at de ikke længere kan udføre de opgaver, de er uddannet til, og det er, fordi de får kortere og kortere tid til flere og flere opgaver, så der er et større og større pres på dem, og at det er med til at skabe en mistrivsel på arbejdspladsen. Så derfor kan man sige, at hvis vi sætter normtiden ned og skaber bedre arbejdsforhold, så får man en større arbejdsglæde, man får mindre sygefravær og man bliver længere tid på arbejdspladsen.

Kl. 20:48

Første næstformand (Leif Lahn Jensen):

Så er det fru Signe Munk.

Kl. 20:48

Signe Munk (SF):

Tak for en god tale fra ordføreren, og i det hele taget tak for et godt samarbejde med Alternativet. Det har for mit vedkommende været fantastisk at se, hvordan ordføreren har bragt Alternativet ind i et rum, hvor der bliver kaldt på grønne løsninger, men også bliver forhandlet til det sidste for at få det gjort til virkelighed.

Et område, som jeg ved fylder rigtig, rigtig meget for ordføreren, er vores vand og i særdeleshed også vores drikkevand. Og i SF, i Radikale Venstre og i Enhedslisten og faktisk også i Socialdemokratiet havde vi jo et udspil under valgkampen om at passe bedre på drikkevandet, og der er jo nogen – Socialdemokratiet – der er løbet fra den aftale, men jeg vil bare lige sikre mig, at vi i hvert fald stadig væk har Alternativet om bord i forhold til at sikre vores drikkevand.

Kl. 20:49

Første næstformand (Leif Lahn Jensen):

Ordføreren.

Kl. 20:49

Franciska Rosenkilde (ALT):

Tak, og tak for anerkendelsen af vores gode samarbejde. Det er gengældt, og jeg vil gerne forsikre ordføreren om, at SF og for den sags skyld også Radikale og Enhedslisten kan regne med, at Alternativet er lige så ambitiøse, som vi hele tiden har været, i forhold til at sikre vores drikkevand.

Vi kom med et vandudspil før sommerferien, som netop lagde ret ambitiøst fra kaj i forhold til at lave marine grundvandsparker. Vi ved jo cirka, at det vand, der siver ned i jorden nu, har 30 år, inden det ryger ned i vores grundvand, så det har stor betydning, hvad der er på vores marker i dag af PFAS og giftige stoffer. Så derfor vil vi meget, meget gerne være med til at sikre vores grundvand og drikkevand i fremtiden.

Kl. 20:50

Første næstformand (Leif Lahn Jensen):

Spørgeren.

Kl. 20:50

Signe Munk (SF):

Noget andet er: Jeg ved, at ordføreren har en ret stor indsigt i kost og i det hele taget i grønnere fødevarer, og derfor vil jeg bare spørge, om ordføreren kan fortælle, hvilken indflydelse det faktisk har på danskernes kostvaner, at der er lederskab omkring en grøn kostændring.

Kl. 20:50

Første næstformand (Leif Lahn Jensen):

Ordføreren.

Kl. 20:50

Franciska Rosenkilde (ALT):

Tak. Tak for det helt utrolig vigtige spørgsmål. Ja, det har jo en kæmpe betydning, hvordan vi spiser og lever i det her land. Det kan vi se en til en med de sygdomme, vi får, og også med de dødsfald, der er, i vores samfund. Det er jo langt hen ad vejen livsstilssygdomme, man bliver syg med i Danmark, og det betyder selvfølgelig rigtig meget, i forhold til hvordan vi lever.

I og med at vi spiser helt utrolig meget kød i det her land, kan man også se det en til en på de livsstilssygdomme, der er. Derfor vil det være en kæmpe fordel, hvis man faktisk begyndte at leve efter de kostråd, der faktisk er lavet, og som er glimrende, og at vi brugte de offentlige måltider til at få langt flere grønne måltider ind i danskernes hverdag.

Kl. 20:50

Første næstformand (Leif Lahn Jensen):

Så er det hr. Niels Flemming Hansen.

Kl. 20:50

Niels Flemming Hansen (KF):

Mange tak for det, og tak til ordføreren for talen. Jeg har bemærket, at vi fra i morgen får et nyt medlem ovre i Europaudvalget, og tusind tak for det og tak for at prioritere lige nøjagtig det område så meget. Det er vi rigtig glade for.

Jeg kan dog ikke undlade at tænke lidt på, at når ordføreren nævner det her med, at vi ikke skal arbejde 37 timer om ugen længere, men væsentlig mindre, kan jeg forstå, hvordan ser ordføreren så det stiller os i den konkurrenceevne, som vi har i EU i dag?

Kl. 20:51

Første næstformand (Leif Lahn Jensen):

Ordføreren.

Kl. 20:51

Franciska Rosenkilde (ALT):

Tak for det. Når Alternativet arbejder for at nedsætte normtiden, f.eks. ved at gå fra 37 timer til 30 timer eller lave eksperimenter med 4-dagesarbejdsuge, så er det jo, fordi vi via arbejdsnormen kan sænke arbejdstiden, hvilket giver en fleksibilitet og et rum til dem, som har brug for mere tid i hverdagen for at få tingene til at hænge sammen og have et familieliv eller et hverdagsliv, et ungdomsliv eller et seniorliv, som hænger bedre sammen inden for 30 timer.

Derfor er der stadig væk masser, der kan arbejde mere, hvis de har lyst til det. Og ligesom at vi har nedsat vores arbejdstid gennem de sidste 150 år, er vores konkurrenceevne og vores produktivitet kun steget markant. Så derfor ser jeg ikke, at det er en argumentation for, at der kunne ske det modsatte. Faktisk er produktiviteten siden 1990, hvor vi sidste gang nedsatte arbejdstiden, steget med over 200 pct., så man kan jo ikke ligefrem sige, vi er blevet fattigere i løbet af de sidste mange år, hvor vi har sat arbejdstiden ned.

Kl. 20:52

Første næstformand (Leif Lahn Jensen):

Spørgeren.

Kl. 20:52

Niels Flemming Hansen (KF):

Så bare for at jeg forstår det: Vi skal altså sænke arbejdstiden, med hvad jeg så hører er 7 timer om ugen, og det er altså cirka en lille uges tid om måneden, vi skal fjerne ud af vores produktivitet i forhold til de andre lande i EU. Og så mener ordføreren altså stadig væk, at vi kan bevare den konkurrenceevne, som vi har, ovenikøbet i et arbejdsmarked, hvor vi mangler arbejdskraft?

Kl. 20:52

Første næstformand (Leif Lahn Jensen):

Ordføreren.

Kl. 20:52

Franciska Rosenkilde (ALT):

Ja, for faktisk er det sådan, at arbejdstid og produktivitet jo ikke hænger sammen, hvad jeg lige har prøvet at forklare her, og som vi har set mange gange. Vi kan sagtens øge vores produktivitet, samtidig med at vi sætter vores arbejdstid ned. Det har vi gjort flere gange i løbet af historien, og det kan vi sagtens gøre igen, for det er sådan, at ens arbejdsevne og ydeevne også hænger sammen med, hvordan man har det, og hvor syg man er, og hvor stresset man er, og hvor sygemeldt man er. Og det betyder, at jo mindre stress, der er i ens hverdag, jo bedre arbejder man.

Kl. 20:53

Første næstformand (Leif Lahn Jensen):

Så er det fru Monika Rubin. Værsgo.

Kl. 20:53

Monika Rubin (M):

Tak til ordføreren for talen. Jeg bliver simpelt hen nødt til at holde fast i det her med nedsat arbejdstid og øget produktivitet osv. Altså, på hospitalet kan man ikke øge produktiviteten bare lige sådan. Vi opererer så hurtigt, vi kan. Hvordan skal produktiviteten blive øget på et hospital, ved at vi sætter arbejdstiden ned? Hvad sker der så i forhold til den arbejdskraftmangel, der er, bl.a. på hospitalerne? Jeg kan ikke helt forstå det. Historisk set er det jo, fordi produktivitet er øget, at vi har kunnet gå ned i arbejdstid. Men det, som ordføreren siger, er, at vi alle sammen skal gå ned i arbejdstid, og bum, så øger vi produktiviteten fra den ene dag til den anden i hele vores samfund. Kan ordføreren ikke prøve at sætte lidt flere ord på det, for jeg forstår det ikke?



Kl. 20:54

Første næstformand (Leif Lahn Jensen):

Ordføreren.

Kl. 20:54

Franciska Rosenkilde (ALT):

Det er tredje gang, men jeg vil gerne prøve igen. Vi har siden 1990 sat arbejdstiden ned. Det er lidt anderledes i hospitalsvæsenet, fordi produktivitet er noget andet der. Men man kan jo godt tale om, hvad arbejdsopgaverne indeholder. Og det, som vi i hvert fald har hørt fra rigtig mange sygeplejersker, er, at deres opgaveportion, kan man sige, er øget rigtig meget. Så produktivitet kunne handle om, at man laver opgaven mere klar og mere det, som sygeplejersker er uddannet til, frem for en masse dokumentationskrav eller kontrolopgaver og alle mulige bureaukratiske opgaver, som sygeplejersker har i dag, som de måske havde tidligere. Så hvis det ikke er reel produktivitet og produktion, er det i hvert fald noget med, hvad opgavens indhold er. Og der kunne man godt stadig gøre noget mere effektivt ved at sætte arbejdstiden ned.

Kl. 20:55

Første næstformand (Leif Lahn Jensen):

Spørgeren.

Kl. 20:55

Monika Rubin (M):

Det er jeg egentlig enig med ordføreren i, men i 2030 kommer vi til at mangle 40.000 medarbejdere i vores sundhedsvæsen. Det vil sige – og vi mangler i forvejen medarbejdere – at den produktivitetsøgning, hvis vi skal kalde det det, jo vil dække noget af det hul. Hvis vi så sætter arbejdstiden endnu mere ned, kommer vi til at mangle endnu flere medarbejdere. Så har jeg også et spørgsmål i forhold til den grønne omstilling. Der mangler vi også virkelig mange medarbejdere. Hvordan skal vi få sat vindmøller op i en hurtig nok fart, og hvordan skal vi få sat solceller op i en hurtig nok fart, hvis vi ikke har medarbejdere til at sætte dem op? Det, som ordføreren står og siger på talerstolen, giver ikke mening for mig.

Kl. 20:55

Første næstformand (Leif Lahn Jensen):

Ordføreren.

Kl. 20:55

Franciska Rosenkilde (ALT):

Det er, fordi vi simpelt hen synes, at vi skal stoppe med den fossile fortid. Det vil sige, at vi ikke skal bruge al den arbejdskraft på at bygge en masse nye motorveje for over 60 mia. kr. Vi skal bruge den arbejdskraft til at lave grøn omstilling. Den skal vi bruge til at lave den grønne infrastruktur og ikke mere af den fossile. Og det er det samme i forhold til, hvor vi lægger vores arbejdsopgaver henne. Det handler om, at vi skal fokusere på den grønne omstilling. Vi er nødt til at have en bæredygtig fremtid. Lige nu bruger vi lige så mange hvis ikke flere kræfter på at holde fast i en fossil fortid, og det er et kæmpe problem.

Kl. 20:56

Første næstformand (Leif Lahn Jensen):

Så er det hr. Peter Skaarup.

Kl. 20:56

Peter Skaarup (DD):

Tak for en fin tale. Man kan jo godt, hvis man skal give ros, og det skal man jo her i Folketingssalen, rose Alternativet for at være lidt alternative i argumentationen nogle gange, men jo også prøve at sige nogle ting mere klart, end vi tit hører det fra forskellige politiske partier herinde i Folketinget. Så det var en ros.

Når det så er sagt, synes jeg også godt, det i den forbindelse kunne være relevant at få Alternativet til at beskæftige sig lidt mere med CO2-afgiften på landbruget. Ordføreren var lidt inde på det, men hvad kommer den egentlig til at betyde for borgerne? I den forbindelse vil jeg spørge: Vil Alternativet bekræfte, at hvis man indfører en CO2-afgift på landbruget, bliver erhvervets varer dyrere, og at dermed bliver det også dyrere at være dansker?

Kl. 20:57

Første næstformand (Leif Lahn Jensen):

Ordføreren.

Kl. 20:57

Franciska Rosenkilde (ALT):

Meningen med en CO2-afgift er jo, at vi skal ændre vores adfærd. Det er jo derfor, vi skal lave den. Det er et spørgsmål om klimareduktioner, og det er vi nødt til at have, fordi vores animalske produktion er for stor. Så vælger man en CO2-afgift, og det går vi ind for, for det er der bred opbakning til. Man kunne også bare hjælpe erhvervet til at omstille sig og så reducere den animalske produktion i et samarbejde med erhvervet; så ville man også få reduktioner der.

Når vi taler om den her CO2-afgift, kan man godt sige, at ja, der er nogle fødevarer, der bliver dyrere i køledisken, for fødevarerne i dag er alt for billige, i forhold til hvad det koster for vores klima og miljø at producere dem. Det er klart, at hvis man kun har en økonomisk bundlinje, ikke en social og ikke en miljømæssig, er det kun det økonomiske, man regner efter, og så har man så pludselig en natur, der er i så sløj forfatning, at man ikke kan fiske en eneste levende fisk i vores fjorde. Men det er klart, at hvis man aldrig har sat værdi på det, kan man ikke regne på det.

Kl. 20:58

Første næstformand (Leif Lahn Jensen):

Spørgeren.

Kl. 20:58

Peter Skaarup (DD):

Ja og nej. For hvad er det så i virkeligheden, der kommer til at ske henne i supermarkedet? Kommer der til at ske det, at danskerne så vil give det mere for varerne? Ja, det er der måske nogle, der vil, men der vil jo også være det alternativ, at man kan købe udenlandske varer, altså billigere varer, for der har man jo ikke nogen CO2-afgift. Det er derfor, jeg synes, at der halter Alternativets argumentation ret meget. Men jeg er da i hvert fald glad for, at Alternativet bekræfter det, som det kan være lidt svært at få bekræftet fra Venstre, nemlig at varerne bliver dyrere. De danske varer bliver dyrere, og dermed bliver det også sværere for landmanden at overleve.

Kl. 20:59

Første næstformand (Leif Lahn Jensen):

Ordføreren.

Kl. 20:59

Franciska Rosenkilde (ALT):

Det bliver dyrere for de varer, som har et tungt CO2-aftryk, men så burde man jo så til gengæld lave de grønne fødevarer billigere, sådan at man reelt har en mulighed for at kunne handle efter det CO2-aftryk, som varen har. Derfor er der jo et kæmpe marked og incitament for at lave grønne fødevarer i Danmark. Det burde man jo så i langt højere grad understøtte i stedet for som lige nu at understøtte en fossil, animalsk produktion, som har et kæmpe CO2-aftryk.

Så vi skal da bruge skatter og afgifter, som vi altid gør det, nemlig på at få mere af det, vi gerne vil have mere af, og mindre af det, vi ikke vil have så meget af.

Kl. 20:59

Første næstformand (Leif Lahn Jensen):

Så er det hr. Alex Vanopslagh.

Kl. 20:59

Alex Vanopslagh (LA):

Tak. Jeg vil stille nogle spørgsmål for at være sikker på, at jeg forstår, hvad Alternativets politik er. Men inden da vil jeg bare være sikker på, at Alternativet er klar over, at det jo ikke er sådan, at produktiviteten stiger, når man sætter arbejdstiden ned. Det er, fordi produktiviteten stiger, at man så kan forhandle sig frem til enten højere løn eller mere fritid. Fint. Godt.

Nå, jeg skal bare forstå Alternativets politik, for det står jo enhver frit for at sige til sin arbejdsgiver: Jeg vil gerne arbejde lidt mindre. Er det en trepartsaftale? For jeg kan også forstå, at det er lidt frivilligt, om man vil arbejde 30 timer eller 37 timer. Så hvordan skal det foregå? Altså, hvad er det egentlig, Alternativet forestiller sig? For det er ikke alle, der skal arbejde 30 timer, men det er vel alle offentligt ansatte. Det er det ene spørgsmål.

Det andet spørgsmål er, at det jo er, cirka i runde tal, 20 pct. mindre arbejdstid og dermed også 20 pct. mindre løn. Så det er vel egentlig også sådan, at alle dem, der vælger Alternativets model – og så er der alle dem i den offentlige sektor, der nok er tvunget til det – vil få 20 pct. mindre i løn, går jeg ud fra. Kan ordføreren bekræfte det?

Kl. 21:00

Første næstformand (Leif Lahn Jensen):

Ordføreren.

Kl. 21:00

Franciska Rosenkilde (ALT):

Tak. Jamen ligesom man har sat en normtid på 37 timer i dag, kunne man lige så godt sætte en normtid på 30 timer. Det er ikke sådan, at alle så pludselig skal arbejde 30 timer, ligesom alle heller ikke i dag arbejder 37 timer. Det har jo den fleksibilitet, det nu engang har. Men hvis vi sætter normtiden ned, er der større fleksibilitet i, at man, når man har behov for det, kan gå ned i tid. Og så er det jo helt rigtigt, at det så også betyder, at der er mindre løn. Det betyder, at i stedet for at bruge den velstandsøgning, vi har, på skattelettelser til de rigeste, kan man bruge den på mere tid. Og når man spørger rigtig mange danskere, vil de faktisk hellere have mere tid, end de vil have 1.500 kr. mere om året i løn. Nu taler man meget om, at arbejdskraft er den nye valuta i dansk politik. Man kunne også sige, at tid er det.

Kl. 21:01

Første næstformand (Leif Lahn Jensen):

Spørgeren.

Kl. 21:01

Alex Vanopslagh (LA):

Jamen jeg er stadig ikke sikker på, at jeg forstår det. Altså, det er jo ikke os på Christiansborg, der vedtager, at den gennemsnitlige arbejdstid i løbet af en uge er 37 timer. Det er jo noget, fagbevægelsen og arbejdsgiverne forhandler. Men man vil ind og bryde den danske model og sige: Nej, den skal ned til 30 timer. Og så vil man bruge noget af råderummet til at give folk noget ekstra i løn, selv om de arbejder mindre. Men i dag er det jo private virksomheder, de onde kapitalister, der giver arbejderne mere i løn. Skal skatteyderne så til at betale for, at de bankansatte, der går ned i tid, ikke skal opleve at gå ned i løn? Skal vi så bruge skattekroner på at give eksempelvis bankansatte en tilsvarende lønstigning? Det er jo det, ordføreren siger. Eller også er konsekvensen, at man går ned i løn. Ellers forstår jeg bare ikke politikken.

Kl. 21:02

Første næstformand (Leif Lahn Jensen):

Så er det ordføreren.

Kl. 21:02

Franciska Rosenkilde (ALT):

Ja, man vil jo selvfølgelig gå ned i løn, hvis man arbejder mindre. Og jeg ved godt, det kan være mærkeligt at forestille sig, at man kan være motiveret af andet end penge. Men det er der altså nogle mennesker, der er, eksempelvis af at have mere tid til andre ting, som rent faktisk skaber værdifulde liv. Derfor er der faktisk et behov for, at vi får et mere fleksibelt arbejdsmarked, hvor man kan sætte arbejdstiden mere ned. For vi har andre områder i vores liv end arbejde, hvor vi ønsker at have mere tid. Og så er det jo også sådan, at der er andet end lønnet arbejde, der skaber værdi i vores samfund.

Kl. 21:03

Første næstformand (Leif Lahn Jensen):

Så er det hr. Kim Edberg Andersen.

Kl. 21:03

Kim Edberg Andersen (NB):

Tak for det. Jeg kan jo lige så godt indrømme, at jeg simpelt hen ikke forstår det. Alternativet vil gerne have, at vi går fra en normtid på 37 timer til 30 timer. Som håndværker kunne jeg teknisk set bare lægge en sten mere, som er de 20 pct., og så øger jeg produktiviteten, og det lyder alt sammen meget godt, men hvis jeg var sosu-assistent og skulle ud til fru Hansen, som har 10 minutter nu, som så forholdsmæssigt bliver til en arbejdstid på 37 timer om ugen, så er virkeligheden vel, at jeg med en arbejdsuge på 30 timer så skal nå hende på 8 minutter? Og hvis hun skal nås på 8 minutter, bliver jeg nødt til at spørge, om man så ikke bliver mere stresset som sosu-assistent, når man nu skal nå fru Hansen på 8 minutter, når man i forvejen ved, at det, man bliver stresset over, er, at man ikke føler, at man har tid til fru Hansen. Vi har en arbejdsløshed på 2,6 pct., så uanset hvordan de her 20 pct. skal konverteres til de 2,6 pct., kommer vi ikke i mål. Derfor bliver jeg bare nødt til at indrømme, at jeg ikke forstår det. Vil ordføreren ikke lige forklare det for sådan en som mig, så jeg også har en mulighed for at forstå de store tanker?

Kl. 21:04

Første næstformand (Leif Lahn Jensen):

Ordføreren.

Kl. 21:04

Kim Edberg Andersen (NB):

Jeg kan prøve at sige det på en anden måde. Det er klart, at hvis man har 1 time, har man kun lidt tid til fru Olsen, fordi man skal utrolig mange andre ting. Man skal eksempelvis dokumentere, at nu er man på vej til fru Olsen, at man har været hos fru Olsen i 8 minutter, og nu skal man også dokumentere, at man tager væk igen. Så det tager rigtig meget tid fra den tid, man kunne være hos fru Olsen. Sådan sker der jo rigtig mange ting, der gør, at ens arbejdsopgaver bliver anderledes, bliver bestemt et andet sted fra, altså hvad det er for nogle kontrol- og dokumentationskrav, man får proppet ned i sin kurv. Og så kan man sige, at grunden til, at velfærden er så udhulet, som den er i dag, jo ikke er, at vi kun arbejder 37 timer om ugen, men fordi man har lavet et system, der ikke hænger sammen, og som presser vores velfærds- og omsorgsmedarbejdere i en sådan grad, at de ikke kan løfte opgaven. Så det er et strukturelt og systemisk problem. Det er ikke et spørgsmål om, hvor mange arbejdstimer vi lægger.

Kl. 21:05

Første næstformand (Leif Lahn Jensen):

Spørgeren.

Kl. 21:05

Kim Edberg Andersen (NB):

[Lydudfald] ... så er det god Ny Borgerlig politik, at vi fjerner så meget bureaukrati, at vi frigør de 7 timer. Og hvis vi så samtidig siger, at folk får flere af deres egne penge, så kan de selv vælge, om de vil arbejde de sidste 7 timer. Så det, jeg egentlig hører Alternativet sige, er, at de faktisk er enige med Nye Borgerlige; vi har for meget bureaukrati og for høje skatter, og det vil gøre folk gladere og lykkeligere og løse en masse problemer med stress i samfundet, og vi vil faktisk også få frigjort de hænder, der skal til, samtidig med at mennesker får deres frie valg. Er det det, jeg hører Alternativet sige?

Kl. 21:05

Første næstformand (Leif Lahn Jensen):

Ordføreren.

Kl. 21:05

Franciska Rosenkilde (ALT):

Lige på nær den der med skatterne. Den fik du lige sneget ind, men det var faktisk ikke det, jeg sagde. Men jeg er enig i det med afbureaukratiseringen, men det er jo efterhånden et noget poppet ord oppe på den her talerstol. Men det er da det, der skal til, det er da, at vi laver nye systemer. Lige nu kommer vi bare hele tiden lapper på et velfærdssystem, som trænger til en fuldstændig systematisk, strukturel forandring, sådan at de mennesker, der arbejder i det, får nogle ordentlige arbejdsforhold, så de kan løfte de opgaver. Svaret er da ikke, at de skal arbejde mere med det samme.

Kl. 21:06

Første næstformand (Leif Lahn Jensen):

Så er det hr. Thomas Skriver Jensen.

Kl. 21:06

Thomas Skriver Jensen (S):

Tak for det. Hvordan kan man være et ansvarligt grønt parti, når man nægter at nuancere de debatter, der er svære? Nu har ordføreren jo kritiseret statsministeren, men det var faktisk det, statsministeren forsøgte at gøre i tirsdags – altså, hvad gør vi, når miljøhensyn og klimahensyn er modstridende?

Nu er jeg fra Fyn af, og der har vi en by, der hedder Munkebo. Der ligger et gammelt værft, og ud af det værft gror den grønne omstilling. Der bliver bygget vindmøller, kæmpestore vindmøller. Ja, de er faktisk så store, at de kun kan sejles ud; de kan slet ikke transporteres på danske veje.

Hvis det skal kunne lade sig gøre i fremtiden, hvis vi skal kunne opskalere produktionen af de vindmøller, kræver det dybere sejlrender ud fra Lindøværftet i Odense, og det kommer til at gå ud over miljøet i et vist omfang, og så er vi jo nødt til at tage debatten om, hvad vi så skal gøre. Og jeg synes, det er vildt, at man vil promovere sig selv som et grønt, ansvarligt parti uden at turde gå ind i den debat, så jeg vil give ordføreren chancen her.

Kl. 21:07

Første næstformand (Leif Lahn Jensen):

Ordføreren.

Kl. 21:07

Franciska Rosenkilde (ALT):

Tak. Jeg ved ikke, hvor ordføreren har fra, at jeg ikke vil gå ind i den debat, men fint nok, at du tager den op her nu.

Jamen klima og miljø hænger jo sammen, og man kan ikke give flagermusene skylden for, at der ikke kommer vindmøller op i Danmark. Altså, så må man finde løsninger, som ikke går ud over miljøet, og det betyder jo selvfølgelig, at hvis vi skal have vindmøller op, skal vi gøre det på en måde, så det ikke skader miljøet.

Det kan man ikke, får jeg at vide hernedefra – det var da ærgerligt.

Kl. 21:08

Første næstformand (Leif Lahn Jensen):

Spørgeren.

Kl. 21:08

Thomas Skriver Jensen (S):

Hvor jeg har det fra? Ja, ordføreren sidder og hører statsministeren tale i tirsdags og går direkte ud på TV 2 News og siger, at statsministeren er ligeglad med klimaet.

Altså, det er jo fakta, at hvis vi fra Lindøværftet på Fyn i fremtiden skal kunne skibe kæmpestore vindmøller ud, er vi nødt til at have nogle dybere sejlrender, og det kommer til at gå ud over miljøet. Og så må man jo være et ansvarligt parti og forholde sig til, hvad vi så skal gøre.

Statsministerens bud var, at så må vi kompensere et andet sted, sådan at miljøet generelt i Danmark i hvert fald ikke bliver forringet, og jeg kunne bare godt tænke mig, at ordføreren forholdt sig til det. Jeg synes, det er for let bare at gribe de billige point og ikke turde gå ind i de svære diskussioner.

Kl. 21:08

Første næstformand (Leif Lahn Jensen):

Ordføreren.

Kl. 21:08

Franciska Rosenkilde (ALT):

Jeg kan i hvert fald være enig i, at det hele går for langsomt; klimahandling og miljøhandling går for langsomt. Jeg synes så omvendt, det er for nemt at sige, at grunden til, at der ikke skal nogen klimahandling til, er, at miljøet står i vejen. Jamen det har da også masser med bureaukrati at gøre. Det har masser med, hvordan man har fælleseje på vindmøller, og alt muligt andet at gøre. Det er i hvert fald også det, erhvervet siger.

Hvis det er, der er miljøproblemer, må man jo finde ud af det. Man kan da ikke bare sætte sig ned og sige, at nu kan vi ikke finde ud af det, og så er der ikke sket noget i over et år.

Kl. 21:09

Første næstformand (Leif Lahn Jensen):

Tak. Så er det fru Rosa Eriksen.

Kl. 21:09

Rosa Eriksen (M):

Tak. Jeg vil gerne tilbage til det her med arbejdstid og sundhedsvæsenet. Lad os lege, at vi har en intensiv sengeafdeling med otte pladser. Intensivpatienter ville være døde, hvis ikke de lå på den afdeling. De skal overvåges 24-7. Hvis man på en intensivafdeling siger til alle sygeplejerskerne, at de kun skal arbejde 30 timer, så bliver der bogstavelig talt et hul, hvor vi mangler nogle til at overvåge de her patienter. I forvejen arbejder sygeplejersker jo faktisk på deltid, og det er faktisk den gruppe, der har rigtig meget stress. Hvis vi skal sætte arbejdstiden ned til 30 timer, forstår jeg ikke, hvordan det regnestykke kan gå op.

Kl. 21:10

Første næstformand (Leif Lahn Jensen):

Ordføreren.

Kl. 21:10

Franciska Rosenkilde (ALT):

Går det op i dag med 37 timer?

Kl. 21:10

Første næstformand (Leif Lahn Jensen):

Spørgeren.

Kl. 21:10

Rosa Eriksen (M):

Nej, det gør det jo ikke, for sygeplejersker på intensiv arbejder meget mere end 37 timer, fordi vi mangler så mange sygeplejersker. Men det giver ikke en logisk slutning. For hvis man sætter arbejdstiden yderligere ned, vil endnu flere sygeplejersker få stukket blår i øjnene, for vi har ikke de uddannede sygeplejersker. Vi har ikke det specialiserede personale til at passe på de her patienter. Og der kan vi ikke tale effektivitet, for der skal være nogle på pinden hver dag døgnet rundt. Så den slutning giver overhovedet ikke mening. Vi kommer til at mangle de mennesker.

Kl. 21:10

Første næstformand (Leif Lahn Jensen):

Ordføreren.

Kl. 21:10

Franciska Rosenkilde (ALT):

Som jeg har sagt flere gange, er det jo ikke sådan, at alle danskere skal arbejde 30 timer. Det er klart. Det har jeg sagt flere gange nu. Og det er ikke alle danskere, der arbejder 37 timer. Der er ikke nogen forskel der. Men det, der er især i sygeplejefaget, som jeg hører mange sige, er jo, at grunden til, at de ikke arbejder fuldtid, netop er, at arbejdsforholdene er for dårlige. Det er, fordi opgaverne er for store i forhold til den tid, der er. Det er et spørgsmål om, at man ikke har tid til at have de pauser, man har brug for i det fag, som jo kan være rigtig, rigtig intenst at arbejde i. Så man kan ikke bare forvente, at folk arbejder i døgndrift hele tiden. Man er jo nødt til at kigge på arbejdsforholdene.

Kl. 21:11

Første næstformand (Leif Lahn Jensen):

Så er det fru Lise Bertelsen.

Kl. 21:11

Lise Bertelsen (KF):

Tak for det, og tak for talen. Jeg bliver simpelt hen nødt til at skifte spor. Det glæder mig rigtig meget, at ordføreren i sin tale var inde på fællesskabets betydning, for det er i hvert fald noget af det, vi deler en optagethed af. Der er alt for mange børn og unge – det er vi enige om – der ikke trives i Danmark. Jeg kunne godt tænke mig at høre, om Alternativet deler Det Konservative Folkepartis holdning til, at kortere skoledage kunne give børn og unge en mere rimelig mulighed for netop at dyrke fritidsinteresser og fællesskaber – fællesskaber, som vi alle ved kan være med til at forebygge både ensomhed og mistrivsel.

Kl. 21:12

Første næstformand (Leif Lahn Jensen):

Ordføreren.

Kl. 21:12

Franciska Rosenkilde (ALT):

Tak for det spørgsmål. Ja, det er vi i Alternativet meget enige i – i stort set en til en til det, der blev sagt her. Det er jo netop at investere i barnelivet, investere i fællesskabet og i forebyggelsen, altså at man netop får skabt nogle strukturer, der gør, at børn får længere tid til at lege og til at danne sig, men også til at skabe de her fællesskaber, som er så vigtige for deres uddannelse, dannelse og det at vokse op. Og det er også et spørgsmål om at styrke foreningslivet, det er et spørgsmål om at styrke hele det civilsamfund, der er omkring børnene. Men det handler også om at investere i daginstitutioner, i pædagoger, i normeringer, i folkeskolen, i alt fra lejrskole til skolepsykologer, så man hele tiden har det fundament under børnene, så de meget lettere kan klare sig selv, når de bliver større.

Kl. 21:13

Første næstformand (Leif Lahn Jensen):

Næste spørger er fru Pernille Vermund. Værsgo.

Kl. 21:13

Pernille Vermund (NB):

Tak for det. I forlængelse af hr. Kim Edberg Andersens sidste kommentar vil jeg sige, at jeg faktisk godt forstår, at vi kan spare en masse arbejde, både i det offentlige og i det private, hvis vi afbureaukratiserer. I Alternativet vil man give tid tilbage til borgerne, og i Nye Borgerlige siger vi: Lad os nu sørge for, at det så kommer ud i form af penge. Så kan folk selv prioritere, hvad de vil bruge pengene til, om de vil gå ned i tid, eller om de rent faktisk vil beholde pengene og bruge dem på noget andet. Så langt, så godt. Men så siger ordføreren, at ordføreren mener, at der stadig skal betales den samme skat, for man er ikke enig i det der med skattelettelser. Så kunne jeg godt tænke mig at spørge, om det er i procent, eller om det er i kroner og øre. Det er jo sådan i dag, at vi har et budget i det offentlige, som er relativt stort, og selv om man fjerner en del bureaukrati, skal der alligevel noget til, hvis vi kun arbejder fire femtedele af det, som vi arbejder i dag. Så er det, man skal betale i skat fremover, det samme i procent eller det samme i kroner og øre?

Kl. 21:14

Første næstformand (Leif Lahn Jensen):

Ordføreren.

Kl. 21:14

Franciska Rosenkilde (ALT):

Det har jeg umiddelbart svært ved at svare på på stående fod. Umiddelbart tænker jeg, at det er det samme, vi skal betale, men i Alternativet vil vi faktisk gerne være med til at kigge på at lette skatten i bunden. Grunden til, at vi ikke som Nye Borgerlige ønsker at give pengene i skattelettelser, er, at vi faktisk ønsker at investere i fællesskaber, og vi ønsker at investere i, at vi alle sammen får mulighed for at få del af det her samfundsgode og den forebyggelse, som der ligger i det. For det, man sjældent diskuterer, når vi diskuterer det her med arbejdsudbud og med løn, er alle de sideudgifter, der er i at have et moderne samfund som vores, hvor så mange er stressede. Det er sådan set ikke så vedkommende, hvad de bliver stresset af, men det koster samfundet rigtig mange penge, at så mange er stressede. Det vil sige, at hvis vi i fællesskab investerer i et arbejdsmarked og i et fællesskab, der gør, at man ikke bliver så stresset og så syg, kan vi spare rigtig mange penge der også.

Kl. 21:15

Første næstformand (Leif Lahn Jensen):

Spørgeren.

Kl. 21:15

Pernille Vermund (NB):

Jeg er ikke helt sikker på, at jeg fulgte med hele vejen. Men hvis vi antager, at det gjorde jeg, så lad mig vende tilbage til noget af det, som ordføreren sagde tidligere. Ordføreren sagde, at den grønne omstilling går for langsomt, og det er også noget af det, som man i Alternativet har sagt fra første dag. Mener ordføreren og ordførerens parti, at den grønne omstilling ville gå hurtigere, hvis der er færre penge i det offentlige, som konsekvens af at man arbejder mindre og måske også til og med sænker skatten i bunden, og at der i øvrigt er mindre arbejdstid, der bliver brugt i vores samfund?

Kl. 21:16

Første næstformand (Leif Lahn Jensen):

Ordføreren.

Kl. 21:16

Franciska Rosenkilde (ALT):

Vi mener jo ikke, at den grønne omstilling skal betales af ekstra meget vækst. Vi mener jo rent faktisk en seriøs bæredygtig omstilling af vores samfund. Det betyder, at den måde, vi producerer og forbruger på, skal omstilles. Vi skal ikke gøre, som vi gør i dag og bare vækste endnu hurtigere, end krisen når at tage fat, for så at kunne betale. Vi ønsker, at vi skal producere anderledes, altså det kunne eksempelvis være færre dyr, som gav reduktioner, så det ikke var noget, man behøvede at betale sig fra. Vi skal forbruge mindre, vi skal købe færre ting. I stedet for skal vi have et rigt kulturliv, en dejlig natur og mere tid.

Kl. 21:16

Første næstformand (Leif Lahn Jensen):

Så er det fru Maria Durhus.

Kl. 21:16

Maria Durhuus (S):

Tak, og tak til ordføreren for en meget spændende tale. Noget af det jeg lige har lyst til at spørge lidt ind til, er det, jeg kalder en meget, meget stor polarisering i sådan en klimahandleplan. Og det gør jeg, fordi jeg tænker: Hvor står Alternativet i forhold til at skabe en balance for den almindelige dansker, der passer sit arbejde? Lige nu er det, som om 30 timer om ugen er lig med lykke, men der er jo også andre ting, der gør os syge. Det gør os jo ikke nødvendigvis syge at arbejde 37 timer om ugen. Dårlig ledelse gør os syge. Det gør os også syge, når vi arbejder som sygeplejersker og enlige forsøgere og vi ikke kan aflevere vores børn, fordi kommunerne implementerer 14 lukkedage om året. Det gør os også syge, hvis vi hele tiden møder den her bashing af, at vi ikke gør ting godt nok, f.eks. at vi f.eks. ikke kan servere frikadellerne, uden at der er grøntsager i, for ellers er vi ikke klimabevidste, og at hvis statsministeren ikke kan finde ud af, hvad hun skal gøre med flagermusene, så er hun ligeglad med klimaet. Så den polarisering er jeg ret interesseret i. Hvordan er det, vi skal løse den sammen?

Kl. 21:17

Første næstformand (Leif Lahn Jensen):

Ordføreren.

Kl. 21:17

Franciska Rosenkilde (ALT):

Det er jeg fuldstændig enig med dig i. Jeg skal bare lige forstå, hvad det er for en helt konkret polarisering. For spørgeren nævner mange forskellige ting, og jeg er fuldstændig enig i, at man ikke nødvendigvis bliver syg af at gå på arbejde i 37 timer. Selvfølgelig gør man ikke det. Men man kan have mange andre ting i sit liv, eksempelvis at man afleverer sine børn i en børnehave, hvor der ikke er uddannet personale, men hvor der står en medhjælper, som ikke ved, hvad man skal gøre med 20 unger, eller at man arbejder rigtig meget, så man er nødt til at hente sit barn i sidste øjeblik, eller at man ikke kan få pengene til at slå til. Der kan være mange ting, der gør, at man bliver syg.

Pointen er bare, at der er mange stressede i Danmark, og pointen er, at vi bruger rigtig mange milliarder på sygepenge i Danmark, altså på at folk melder sig syge i stedet for at kunne være på arbejdsmarkedet. Og lad os så kigge på, hvordan vi skaber et arbejdsmarked, hvor man har lyst til at være. Og der må vi jo lytte til dem, der er derude, når de fortæller, hvad det er, nogle af problemerne er. Tiden er desværre gået. Der var ellers mange perspektiver.

Kl. 21:18

Første næstformand (Leif Lahn Jensen):

Spørgeren.

Kl. 21:19

Maria Durhuus (S):

Det hører jeg også godt, og når jeg har mange emner på, er det, fordi jeg synes, der også var mange emner i spil. Men primært er der den her tanke om, at 30 timer på en eller anden måde er en midterlinje, som skal redde hele samfundet. Nu siger overføreren noget om det med at være enlig mor, og jeg kan sige, at det er jeg også, til fire børn. Jeg er også sygeplejerske og har også arbejdet 37 timer om ugen. Vi bliver bare nødt til at kigge ind i, hvordan vi mødes i kompromiserne, for ellers kan vi jo stå her og blive ved med at trække polerne op imod hinanden uden at hjælpe nogen som helst.

Kl. 21:19

Første næstformand (Leif Lahn Jensen):

Ordføreren.

Kl. 21:19

Franciska Rosenkilde (ALT):

Min konklusion er i hvert fald, at det system, der er lige nu, ikke virker optimalt. Det hører vi fra rigtig mange faggrupper fra omsorgssektoren, vi hører det fra mange borgere, der ønsker mere tid i deres familie. Vi ser det hos mange børn og unge, der mistrives. Det må sige os, at det, vi har lige nu, ikke fungerer optimalt. Derfor mener jeg ikke, svaret er bare at sige, at så skruer vi op for det, og at vi så skal have mere af det samme. Jeg tror ikke, at 30 timer er lykken til alt, men det er jo et sted, hvor man kan trække pusten lidt ud af det hamsterhjul der, og så få mere tid til noget af det, der faktisk skaber værdi i vores liv.

Kl. 21:20

Første næstformand (Leif Lahn Jensen):

Så siger vi tak til fru Franciska Rosenkilde. Der er ikke flere spørgsmål. Og den næste er fru Pernille Vermund fra Nye Borgerlige. Velkommen.

Kl. 21:20

(Ordfører)

Pernille Vermund (NB):

Tak for det. I Nye Borgerlige er vi ikke bange for at sige, hvad vi mener, og med en socialdemokratisk statsminister er der som regel nok at kritisere. Men jeg vil gerne indlede med det positive og rose statsministeren. Ikke for at statsministeren i dag er mere blå end grøn eller rød, men for statsministerens forslag om at frisætte folkeskolen.

At sætte folkeskolen fri har jo været Nye Borgerliges politik fra begyndelsen, selvfølgelig med fagligheden på plads og undervisning baseret på danske værdier. Frie og velfungerende folkeskoler er værdifulde institutioner i vores samfund, men at sætte folkeskolen fri handler for mig ikke om at udskammede forældrene, som statsministerens tale bar en lille smule præg af. Og jeg må sige, at den der moraliserende pegefinger, som statsministeren løfter, når danskerne ikke lige lever, som statsministeren vil have det, og når vi ikke tilpasser os det socialdemokratiske velfærdshamsterhjul, bryder jeg mig simpelt hen ikke om.

I Nye Borgerlige ønsker vi et samfund med respekt for familiernes frihed og de forpligtende frivillige fællesskaber, hvor flid er en værdi, der belønnes og ikke brandbeskattes. Kære statsminister, vi danskere er ikke og skal ikke være skaffedyr for velfærdsstaten. Vi skal være frie borgere med ret til at bestemme over mere af vores egen tid og flere af vores egne penge. Det skaber værdi og mening i tilværelsen at have tid til at være noget for andre. Og ja, det skaber naturligvis også værdi at arbejde og gøre nytte, men forskellen på statsministerens lidt moraliserende løftede pegefinger og Nye Borgerliges politik er, at vi foretrækker et samfund baseret på frihed og ansvar, ikke på tvang og udskamning.

Med Nye Borgerliges økonomiske plan vil endnu flere få lyst til at arbejde og gøre nytte, og med vores forslag om at lukke jobcentrene, privatisere DR og sikre en gennemgribende regelforenkling, vil tusindvis af medarbejdere blive frigivet til vigtige job i kernevelfærden og de private virksomheder. Det handler om mindre pisk og mere gulerod.

Jeg vil i dag gerne komme med en appel til Moderaterne og til Venstre. Jeg håber, at I vender hjem, i stedet for at gå videre med statsministeren med kurs mod røde kyster. Slut jer til de blå partier, og lad os genrejse det borgerlige Danmark, et Danmark, hvor det er familierne og de frivillige forpligtende fællesskaber, der er hovedhjørnesten, hvor vores fælles arv og værdifællesskab binder os sammen som folk, og hvor statens rolle er at understøtte det gode og frie liv for borgere i alle dele af landet og beskytte os og vores værdier.

Vi blå partier er ikke enige om alt, men jeg tror, at der trods alt er mere, vi er enige om, end der deler os, særlig når det handler om i højere grad at basere vores samfund på værdier som tillid, frihed og ansvar, ikke på frygt, kontrol, mistillid og offergørelse, men på en grundlæggende tro på, at vi danskere kan meget mere selv, og at forudsætningen for et velfungerende velfærdssamfund fremover er, at vi får lov. Velfærdsstaten har udviklet sig fra at være en hjælpende hånd til de svageste til at være et kontrollerende magtmiddel for politikerne. Det er tid til at give friheden og ansvaret tilbage til familierne, til de nære samfund og til de dygtige fagfolk, der leverer kernevelfærden. Det er tid til et opgør med ensretningen og centraliseringen, der gør borgerne til klienter af staten.

Vi skal lade pengene følge den enkelte borgere. I det borgerlige velfærdssamfund skal kernevelfærden stadig betales over skatten, men den enkelte skal kunne vælge frit mellem private og offentlige leverandører og vælge gode institutioner til og dårlige fra. Vi skal med andre ord kunne stemme med fødderne. Vi skal væk fra den socialdemokratiske velfærdsstat, hvor borgerne skal tilpasse sig et system, som politikerne styrer og ensretter oppefra langt væk fra de mennesker, der skal leve med konsekvenserne. Vi skal hen imod det borgerlige velfærdssamfund, der gennem borgernes frie valg udvikles nedefra og tilpasser sig borgernes behov. Der er behov for grundlæggende forandringer fra velfærdsstat til velfærdssamfund. Det tror jeg vi på lange stræk vil kunne blive enige om, hvis Venstre og Moderaterne vendte hjem. Indtil det sker, vil vi i Nye Borgerlige brug vores stemme på at trække Danmark i en mere borgerlig retning med flid og med omhu.

Kl. 21:25

Flid og omhu kunne jeg også godt tænke mig fra regeringen, når det kommer til vores havmiljø. Den seneste uges dokumentation af iltsvind i vores hav og fjorde er forstemmende, men ikke overraskende. Det har længe stået skidt til, og med regeringens nøl bliver det næppe bedre lige foreløbig. Det er nu 2 år siden, vi vedtog landbrugsaftalen, der bl.a. ved udtagning af lavbundsjorder skal sikre, at der fremover udledes mindre kvælstof fra landbruget. Danske landmænd er blandt verdens bedste, også til at omstille sig, og masser af landmænd har søgt om at udtage jord. Men alligevel er vi kun nået i mål med 2 promille af den jord, der samlet set skal udtages, fordi myndighederne mangler ressourcer til at behandle sagerne. Det er under al kritik.

Under al kritik er også, at vi stadig leder urenset spildevand direkte ud langs vores kyster, ikke mindst fordi vi også her har indgået en politisk aftale om en ny havplan, der åbenbart ikke bliver handlet på. I årets lovprogram står der ikke et eneste ord om, at udledningen af urenset spildevand skal stoppes. Hvad er forklaringen på det, og hvorfor er forbuddet mod trawl med bundslæbende redskaber i Flensborg Fjord og Vejle Fjord eller nogle af de andre gode initiativer fra havplansaftalen heller ikke med i lovprogrammet? Med alle Folketingets mandater i ryggen kunne regeringen i morgen sætte gang i masser af tiltag, der kan vende udviklingen for vores havmiljø. Det er faktisk allerede aftalt, men regeringen sidder på hænderne. Den sløsede tilgang til vores fælles naturværdier er under al kritik.

Det gælder også, når regeringen vil plastre landet til med kæmpevindmøller og solcelleørkener på bekostning af naboerne, naturen og vores smukke danske landskaber. Lad os nu få vindmøllerne ud på havet, solcellerne op på tagene og atomkraft inkluderet i den danske energiplanlægning. Så kan vi bevare vores smukke kulturlandskaber, få mere plads til vild natur og sørge for rigelig, stabil, sikker og grøn energi uden at genere danskerne. Og drop så den tåbelige idé om at placere et nyt testcenter for kæmpevindmøller ved Vadehavet! Tænk, at man overhovedet kan overveje at opsætte vindmøller, der er en halv kilometer høje, i et dansk naturlandskab, der er så enestående, at det er udnævnt til UNESCO verdensarv. Det er jo helt blæst.

Blæst er også den udlændingepolitik, der sender værdifulde udlændinge ud af landet, imens kriminelle udlændinge får lov til at blive, som den seriekriminelle somalier, som bl.a. er dømt for voldtægt, og som for nylig fik sin femte dom for kriminalitet og slap med endnu en advarsel om udvisning. Hvordan kan et flertal her i Folketinget føre en politik, der lader det ske? Og det er samtidig med, at selvforsørgende og lovlydige kvinder smides ud som argentinske Sabrina fra København og thailandske Tucktack fra Kolding. De var begge i arbejde, og ingen af dem havde brudt loven, men begge blev de i sidste måned smidt ud. I Hjørring frygter cubanske Nena, at hun bliver den næste. Hun er sosu-assistent og gift med Arne og mor til to teenagepiger. Men også hun risikerer at ryge ud. Havde de her tre kvinder været somaliske voldtægtsforbrydere med fem domme bag sig, ville de åbenbart have været bedre stillet. Det er helt galt. Lovlydige og selvforsørgende udlændinge er velkomne. De kriminelle skal ud konsekvent og efter første dom.

Men er det så nok, at man udlænding forsørger sig selv og overholder vores lovgivning. Nej, det er vreden over koranafbrændingerne et godt eksempel på, og regeringens knæfald for de voldsparate og islamistiske regimer i Mellemøsten er en skændsel. Det er et tilbageskridt for Friheden. Selvfølgelig skal vi i Danmark kunne kritisere såvel magtfulde politikere som magtfulde religioner og regimer, og selvfølgelig skal man have lov til at brænde sine egne bøger, også selv om der står noget i dem, som andre tror på eller sympatiserer med. Den slags må man tåle, hvis man vil leve her i et samfund, hvor religion ikke skal diktere lovgivning. For mig og for Nye Borgerlige handler det først og sidst om at passe på vores værdier. Tak for ordet.

Kl. 21:30

Formanden (Søren Gade):

Tak for det. Der er en række korte bemærkninger. Først er det fra hr. Morten Dahlin, Venstre. Værsgo.

Kl. 21:30

Morten Dahlin (V):

Tak for det, og tak til fru Pernille Vermund for talen. Jeg synes, den var god, i hvert fald de dele, der ikke kritiserede regeringen.

Jeg kunne godt tænke mig at spørge ind til skat. Vi deler jo en ambition med Nye Borgerlige om, at de skatteplagede danskere skal have lov at beholde lidt flere af deres egne penge, og i regeringsgrundlaget ligger der jo et ret markant bud på, hvordan man kan sænke skatterne for milliarder. Jeg kunne egentlig godt tænke mig at høre Nye Borgerlige, om Nye Borgerlige anerkender, at den personskatteplan, der ligger i regeringsgrundlaget, er en plan, der gør Danmark rigere og mere velstående.

Kl. 21:31

Formanden (Søren Gade):

Ordføreren.

Kl. 21:31

Pernille Vermund (NB):

Det anerkender vi. Vi havde da gerne set, at den var gået endnu længere, men vi anerkender, at det er et skridt i den rigtige retning – noget af det. Der er så også noget, der trækker i den forkerte retning, men samlet set er det et skridt i den rigtige retning.

Kl. 21:31

Formanden (Søren Gade):

Hr. Morten Dahlin.

Kl. 21:31

Morten Dahlin (V):

Tak for det. Det er jeg sådan set glad for. Skal jeg så forstå det på den måde, at hvis den her plan, som Nye Borgerlige anerkender, samlet set trækker i den rigtige retning, har Nye Borgerlige også tænkt sig at stemme for sådan en samlet plan, der jo med Nye Borgerliges egne ord trækker i den rigtige retning?

Kl. 21:31

Formanden (Søren Gade):

Ordføreren.

Kl. 21:31

Pernille Vermund (NB):

Før vi når så langt, vil vi da hellere sætte os ned, være med til at forhandle og måske også sammen med vores allierede i den borgerlige opposition forsøge at gøre den endnu mere borgerlig, endnu mere blå og trække endnu mere i den rigtige retning. Vi har da bestemt en ambition om, at vi kommer til at stemme for skattelettelser.

Kl. 21:31

Formanden (Søren Gade):

Fru Marianne Bigum, Socialistisk Folkeparti.

Kl. 21:32

Marianne Bigum (SF):

Mange tak. Jeg vil spørge fru Pernille Vermund om Nye Borgerliges holdning til klimaforandringerne. For ordføreren har på sociale medier givet indtryk af, at det er et problem, at et flertal i Folketinget fastholder, at den forventede globale temperaturstigning skal ned. Og på partiets sommergruppemøde udtalte fru Pernille Vermund så, at ordføreren ikke mener, at man skal gøre alt for at bremse den globale temperaturstigning. Og for en lille måneds tid siden var fru Pernille Vermund så vært ved et arrangement i Folketinget med titlen »Vi har ingen klimakrise«. FN's klimarapport konkluderede allerede i 2021, at videnskaben nu er fuldstændig sikker på, at klimaforandringerne er menneskeskabte. Og mine spørgsmål er: Hvad mener fru Pernille Vermund – er klimaforandringerne menneskeskabte? Og mener fru Pernille Vermund virkelig, at vi ikke skal gøre alt for at begrænse og bremse klimaforandringerne?

Kl. 21:32

Pernille Vermund (NB):

Jamen der var en masse stråmænd i det spørgsmål. Hvis vi starter fra en ende af: Det, jeg sagde i sommer, var, at jeg har været hjemme det meste af sommeren. Jeg endte faktisk med at tage en flybillet sydpå; det tror jeg at der var mange danskere der gjorde. Jeg havde gerne haft en sommer med lidt højere temperaturer, og så sagde jeg samtidig, at vi også gerne ville have skatten ned. Det betyder ikke, at vi ønsker, at den globale temperatur skal op. Altså, hvis vi havde haft lidt bedre vejr i Danmark og man i Spanien havde haft lidt lavere temperaturer, så tror jeg, vi alle havde været glade.

I forhold til at vi ikke har nogen klimakrise, er det en overskrift, som flugter med noget af det, der kom ud fra de forskere, som sidder med området og siger: Vi kan godt løse de her problemer. Vi behøver ikke at omtale det, som om Jorden går under. Der er en række løsninger. Vi bliver nødt til at have noget optimisme, noget håb og noget tro ind i denne her dialog, vi har med hinanden.

Helt personligt har jeg det sådan: Når man driver politik på frygt og på sådan en, hvad skal man sige, krisestemning om, at Jorden går under, tror jeg simpelt hen, man gør mere skade, end man gør gavn. Jeg er fuldstændig overbevist om, at ligesom alle mulige andre problemer er det her et problem, der kan løses.

Kl. 21:34

Formanden (Søren Gade):

Fru Marianne Bigum.

Kl. 21:34

Marianne Bigum (SF):

Mange tak. Jeg var egentlig ked af bemærkningen omkring stråmænd, for jeg har gjort mig ret umage med også at citere. Bl.a. er det et direkte citat, at fru Pernille Vermund siger, at ordføreren ikke mener, man skal gøre alt for at bremse den globale temperaturstigning. Derudover fik jeg faktisk ikke svar på mit spørgsmål om, om ordføreren mener, at de globale klimaforandringer er menneskeskabte. Og endelig vil jeg spørge, hvordan det harmonerer med den her vedtagelsestekst, som er blevet delt rundt tidligere, hvor Nye Borgerlige er medunderskrivere på en opfordring til regeringen om at efterleve klimalovens målsætninger om en ambitiøs grøn omstilling. Det er uklart for mig, hvad partiets holdning egentlig er.

Kl. 21:34

Formanden (Søren Gade):

Ordføreren.

Kl. 21:34

Pernille Vermund (NB):

Beklager, det er rigtigt, at jeg har sagt, at vi ikke skal gøre alt for det. For når vi gør alt for noget, skal vi jo være villige til at ofre ting, hvortil jeg ville sige: aldrig i livet. Noget af det, som jeg synes er skræmmende og har været skræmmende under f.eks. coronahåndteringen, er den måde, man forvalter borgernes frihed på, og den måde, man forvalter, hvad skal man sige, almindelige demokratiske principper på. Der er grænser for, hvad vi vil gøre, uanset hvad det er for et politisk område. Så vi vil ikke gøre alt. Men vi synes, vi skal prioritere en grøn omstilling, som sikrer, at vi både har økonomien med og også passer på vores miljø. Det har vi en forpligtelse til. Det ville jo være tudetosset at føre en politik, hvor vi går tilbage og ikke frem.

Kl. 21:35

Første næstformand (Leif Lahn Jensen):

Fru Helle Bonnesen, Det Konservative Folkeparti.

Kl. 21:35

Helle Bonnesen (KF):

Tak, og tak for talen. Som konservative sætter vi jo de frivillige fællesskaber og familien højt og placerer dem centralt. Det ved jeg at fru Pernille Vermunds parti også gør. For i omskiftelige tider er der jo netop brug for, at vi kender vores rødder, og at vi tager ansvar for os selv og for fællesskabet.

På Nye Borgerliges hjemmeside kan man læse, at familien er under pres fra en individualisme, som betragter mennesket som frit svævende og familien som direkte begrænsende for den enkelte. Nu ved jeg ikke helt, om vi kan gøre det så konkret fra vores side, men hvad der er meget konkret, er det, at der i dag er flere voksne, som bor alene, end voksne, som bor i en familie.

Så er fru Pernille Vermund enig i, at der er brug for at styrke de fællesskaber, som er samfundets øvrige fællesskaber, som f.eks. foreningslivet?

Kl. 21:36

Første næstformand (Leif Lahn Jensen):

Ordføreren.

Kl. 21:36

Pernille Vermund (NB):

Ja, det er vi. Og når vi taler familie, bare for at slå det fast, er det jo ikke sådan, at vi siger, at hvis ikke man biologisk er far, mor og børn, er man ikke en familie. Det er bare lige for at slå det fast. Altså, man kan jo også godt være familie uden, og det føler jeg jo selv jeg er med mine børns far og så også med den mand, jeg er gift med i dag.

Når vi taler frivillige forpligtende fællesskaber, er det jo også en grundsten i et borgerligt samfund, ligesom familien er det. Og vi ser en udvikling, hvor den, hvad skal man sige, socialdemokratiske velfærdsstat stille og roligt æder sig ind på familiernes domæne og på de frivillige fællesskabers domæne, men også, hvor sådan en lidt, man kan måske kalde det neoliberal tilgang til samfundet gør det samme, altså hvor det her med, at man i virkeligheden er med til at gøre det sværere for folk at leve sammen som par eller som familie, fordi der er økonomiske incitamenter til at blive hver for sig, er et reelt problem.

Vi ser det bl.a., når man møder hinanden sent i livet, den ene part er førtidspensionist, og den anden er på arbejdsmarkedet, og det kan være enormt dyrt så at flytte sammen. Og skal det ikke være en mulighed for alle, at man kan leve sammen også som familie i den konstellation?

Kl. 21:37

Formanden (Søren Gade):

Fru Helle Bonnesen.

Kl. 21:37

Helle Bonnesen (KF):

Så det er vi jo så vidt enige om, og så er det næste skridt så: Hvad gør vi så ved det? Og Konservative har jo for nylig præsenteret et familieudspil, hvor vi foreslår at fjerne loftet over donationer til frivillige organisationer. I dag er det sådan, at vi beskatter de donationer, som ligger over 17.700 kr., og det går jo både ud over foreningen, som gerne vil gøre et godt stykke arbejde, og også ud over den, der giver donationen, og måske lysten til at skulle donere.

Så ville Nye Borgerlige kunne støtte sådan et forslag, altså at man fjerner loftet? Eller hvad har Nye Borgerlige selv af forslag til, hvordan vi kan gøre det frivillige foreningsarbejde stærkere?

Kl. 21:38

Formanden (Søren Gade):

Ordføreren.

Kl. 21:38

Pernille Vermund (NB):

Vi har det principielt sådan, at vi hellere vil sænke skatten generelt end at understøtte flere af de her, hvad skal man sige, sådan lidt lappeløsninger på vores skattesystem, som vi har. Men i forhold til familielivet er det helt afgørende for os, at vi får ligestillet barslen; at vi får sikret, at man, når man er småbørnsfamilie, har mulighed for at få et fradrag for at passe sine egne børn selv, op til barnet er 3 år; at vi sikrer, at det bliver billigere at være familie, ved at fjerne registreringsafgiften; og at vi i det hele taget sænker skatter og afgifter for familierne.

Vi har en skattepolitik, der betyder, at man ikke betaler skat af de første 90.000 kr., man tjener om året, og derefter er der en flad skat på 37 pct., og det betyder jo så, at man har råd til at tage sig lidt frihed til også at være fri om eftermiddagen til at være sammen med sine børn i foreningsliv osv., til at være frivillig træner i fodboldklubben og den slags.

Kl. 21:39

Formanden (Søren Gade):

Hr. Mohammad Rona, Moderaterne. Værsgo.

Kl. 21:39

Mohammad Rona (M):

Tak for det, og tak for talen. Sikke nogle dejlige nye toner på udlændingeområdet! Nu har vi debatteret området et par gange, og jeg er jo også fuldstændig enig i, at dem, der vil og kan, selvfølgelig skal have lov til at blive i Danmark, og jeg er også hundrede procent enig i, at dem, der ikke vil, og dem, der er kriminelle, skal udvises, så vidt det er muligt – fuldstændig enig.

Jeg vil bare lige høre ordføreren i forhold til udlændingeloven: Hvor er det præcis, man gerne vil lave en justering af det her?

Kl. 21:39

Formanden (Søren Gade):

Ordføreren.

Kl. 21:39

Pernille Vermund (NB):

Det er så dejligt, at det bliver kaldt nye toner og ikke ny politik, for det eneste, jeg siger anderledes nu, er, at jeg vender om på de ting, som vi har sagt i mange år. Da den vietnamesiske pige Mint for en del år siden blev smidt ud, var vi et af partierne, der kritiserede det. For nogle år siden havde man problemer i HORESTA, og der blev sagt ret klart, at den aftale, vi har lavet om international arbejdskraft, ikke gælder for deres område, for nu kom SIRI og sagde, at hvis du kommer hertil som kok og får en løn svarende til det, vi politisk har vedtaget en kok skal have, er det ikke godt nok, så der må være noget galt der. Det er jo et af de områder, vi mener vi skal tage fat på.

Jeg kunne godt tænke mig at vide, om den aftale, vi har lavet om international arbejdskraft, også bliver udmøntet efter ånden i aftalen. For der er noget, der siger mig, uanset om vi taler de her tre kvinder, som jeg nævnte nu, eller f.eks. kokke, som kommer hertil som international arbejdskraft, at den måde, loven bliver forvaltet på, ikke helt er i aftalens ånd.

Kl. 21:40

Formanden (Søren Gade):

Hr. Mohammad Rona.

Kl. 21:41

Mohammad Rona (M):

Tak. Altså, for mig er det nye toner. Det kan også godt være, jeg ikke lige har fulgt med i Nye Borgerliges udlændingepolitik, og jeg vil beklage mange gange, at jeg ikke har det.

Men jeg vil også gerne lige spørge ind til en anden ting, for i regeringsgrundlaget står der også, at vi gerne vil give ophold til f.eks. syriske kvinder, der uddanner sig inden for fag, hvor vi har brug for medarbejdere. Når det så kommer op på talerstolen og bliver til lov på et tidspunkt, vil I så stemme for, at det kommer igennem?

Kl. 21:41

Formanden (Søren Gade):

Ordføreren.

Kl. 21:41

Pernille Vermund (NB):

Vi synes, det er vigtigt at skelne mellem asylpolitik og indvandring, altså international arbejdskraft. Når vi taler asylpolitik, er det helt afgørende for os, at vi får et asylstop, men at dem, der så er på midlertidigt ophold, og som er her som flygtninge, rejser tilbage, når det er en mulighed. Så har man selvfølgelig ligesom alle andre ret til at søge hertil som international arbejdskraft, præcis på samme vilkår som alle andre. Der siger vi så: Lad os gøre det lettere at komme hertil for folk, der kommer fra de lande, som vi har rigtig gode erfaringer med. Til gengæld vil vi gerne gøre det sværere at komme hertil fra de lande, som vi har dårlige erfaringer med, fordi de jo, mange af dem, ikke er villige til at tage deres egne statsborgere tilbage, hvis der først kommer problemer. Det er en udfordring, vi står med allerede i dag.

Kl. 21:42

Formanden (Søren Gade):

Tak for det. Der er ikke flere korte bemærkninger, så vi siger tak til fru Pernille Vermund fra Nye Borgerlige.

Nu er vi kommet til ordførertalerne fra Tingets medlemmer, som er valgt i Grønland og på Færøerne, og jeg kan derfor oplyse, at der vil komme indlæg på grønlandsk og færøsk. Hvis en ordfører ønsker at kunne modtage korte bemærkninger til en tale, som er holdt på grønlandsk eller færøsk, vil det være nødvendigt, at ordføreren gengiver indholdet af talen på dansk, og i disse situationer vil ordføreren få dobbelt taletid.

Jeg giver nu ordet til hr. Markus E. Olsen fra Siumut. Værsgo.

Kl. 21:43

(Ordfører)

Markus E. Olsen (SIU):

Quanaq. Jeg tager først talen på grønlandsk, og så skal jeg prøve at tage den på dansk.

Maani qeqarpunga nunarput inuiaqatikkalu sinnerlugit, tulluusimaarutigalugu kiisami politikkikkut oqaatsivut sakkugalugit suleqataasinnaanngortugut, alloriarnerlu tamanna inuiattut immikkuullarissuunitsinnut nikisitseqataavoq annertooq; tassungalu killinniarneq inuttut inuiattullu akikitsuinnaasimanngilaq.

Tusagassiorfiit apersorput sooq Kalaallisut oqaluttariaqarnersunga qallunaatupalaarsinnaatillunga.

Oqaatsivummi sumiuunitsinnik kinaassutsitsinnillu ersersitseqataasut maani inimi kiisami akuerineqarsinnaalerput; taamaattoq uanni tamatsinullu pisariinnerpaasimassagaluarpoq toqqaannaq Folketingip nammineq aaqqissuussaanik nutserunneqarsimasuuguma.

Nunatsinnimi sungiusimavarput Pingaartitavut Naleqartitavullu pineqaleraangata – aamma Namminersorluni Oqartussaanerup ingerlatsiviini pimoorussineq takornartaasoq, massami allaat uagut nammineq nunatsinni takornartatut pineqartugut, oqaatsivut pisortatigoortumik pingaarnertut oqaasiugaluartut ilisimavarput tamanna oqaasiinnaasoq pimoorussinertaqanngitsoq!

Pissutsit sungiutiinnarsimasagut taamaattussaannartullu isigilersimasagut unitsinniartigit.

Naalagaaffeqatigiinnerup oqaasiinnasup aqqani naligiinnginneq ersarippallaaqaaq, tamannalu akueriinnarneqarsinnaanngilaq.

Taamaammat Naalagaaffeqatigiinnermut naligiiffiunngitsumut maniguutiinnartussatut anngaaginnartarnerput killilertariaqalerparput.

Allaat timersornikkut nunanut allanut unammisartugut nunarput nammineq sinnerlugu peqataasinnaanerat killilersorneqarpoq.

Inukulunnguaq kalaaleq Qallunaatut innuttaassuseqalerumalluni piumasaqaatinut immersuisimasuuguni angusinngitsoorsimassagaluarnerpa?

Massa Inatsisitigut ukiut 70'it matuma siorna pinngitsaaliissummillusooq pituttugaalluta, allaat Inatsisitigut kinaassusiagaalluta – kinaassutsittami uppernarsaataani allassimavoq Danskiusugut; danskiuvunga? Naagga!

Inatsisitigut danskiussusermut pilliutitut kikiattugaajuarnerput akueriinnarsinnaajunnaarparput, tamannalu inuiattut nikussaaleraluttuinnarnitsinni naammagilerparput!

FN’p tamanna immikkut nalunaarusiortartuisa aamma uppernarsaqqammerpaat, inuttut inuiattullu missukutaanerput ersoqqinneqarsinnaajunnaartoq.

Nunasiaasimanerput 1953'mi Tunngaviusumik Inatsisit aqqutigalugit atorunnaarsinneqaraluartoq salloqittaatitut ippoq Inatsisitigut inuiattut immitsinnut illersoriarfissaarulluta sulaq, qanoq ililluni eqqunngitsoq Inatsisit atorlugit eqqortunngortinniarneqarsinnaagami?

Maannamut taajuut Naalagaaffeqatigiinneq kusassaataavoq HC Andersenilluunniit oqaluttualiaatut tusaruminartiginngitsoq, piviusuupput ilaatigut kanngunartulianik imaqartut, allaat kinguaassiutitigut innarligaasimaneq inuiattut nungusaanertut taaneqarsinnaasoq, tamannalu qallikkut qanoq sivisutigisumik attassinnaaripput apeqqusertariaqalerparput.

Kl. 21:48

Pisimasut tamassa ilamininngui utoqqatsertariaqalernermik kinguneqartartut.

Kikkut inuiaat allat imminut ataqqisut, imminullu tatigisut Naalagaaffiup allap ataani taamak pineqarsinnaappat?

Immitsinnut nikaginerput, ajukkunnerput nalligilersarnerpullu inuiattut inituallaaqaaq.

Nuna imminut allaffissornikkut napatilersinnaanngilaq inuusutissarsiutitigut tunisassiornikkullu akigissaartitsilluni qaffassaanermik annertuumik pilersitsinngippat?

Nuna oqaasiinnartigut atuuffeqanngitsunik Inatsisiliornikkut pilersinneqarsinnaanngilaq.

Oqaatsit, iliuutsillu imminnut ataqatigiittariaqarput, taamaanngippat suna tamarmi isasuussaaq upperineerullunilu.

Sooq qarmarsuup ataani nangilerluta sutsilerlutalu qinnuloortutut pissuseqaannassaagut?

Statsministeri, nunasiaasimanerup qarmarsua suleqatigiilluta uppisinniartigu!

Nunarput Seqernup qinngorneratut Naalagaaffinngoraluttualersoq qanortoq issikkaluami kialaarnermik qinngorsimali.

[Ovenstående er en helt uredigeret gengivelse af talerens eget manuskript som modtaget af Folketingets Administration den 5. oktober 2023. Der tages således forbehold for mulige fejl og mangler].

Jeg står her med et mandat fra Grønland, ærbødig, men stolt på vegne af mine landsmænd – stolt, fordi det er første gang siden 1953, at grønlandsk endelig har opnået status som berettiget sprog i Folketinget, som er Danmarks og rigsfællesskabets øverste lovgivende forsamling. Det er et resultat, vi har kæmpet for og betalt en høj pris for i alt for mange år.

Dette lille, men berettigede resultat har pressen specielt i Danmark været meget årvågne over for, specielt da jeg taler en smule dansk. Forstå mig ret, dansk og grønlandsk er skriftligt som mundtligt så langt fra hinanden. Selv fagfolk i sprog betragter grønlandsk for det sværeste sprog at lære. Mit danske er langtfra godt nok til politisk dialog på dansk. Det håber jeg at I ærede medlemmer vil respektere.

Det talte grønlandske sprog er en bekræftelse på vores identitet. Derfor er jeg taknemlig for, at grønlandsk endelig er blevet godkendt i denne sal. Det havde dog været endnu bedre, at der også var blevet indført simultantolkning.

Når det er sagt og skrevet, er jeg ikke et sekund i tvivl om, at jeg med mine forstående medarbejdere vil kunne opnå politiske resultater, hvorend jeg bliver valgt, eller hvor der bliver kaldt på mig.

Selv den mangelfulde indførelse af grønlandsk fra Folketingets formandskab må gerne give genklang oppe i det høje nord, Grønland, hvor grønlandsk i alt for mange offentlige og private virksomheder er et andenrangs, ja, endog et ligegyldigt fremmedsprog, selv i mange grønlandske og ovenikøbet i mange selvstyreejede virksomheder.

At grønlandsk er hovedsproget i Grønland, er alt for mange steder blot et ord på et stykke lovpapir, men det følges ikke op, hvor forhandlinger, beslutninger og handlinger tages.

Dette er et mismatch eller mangel respekt for sprog og kultur, som specielt danskerne har i Grønland. Selv om jeg nødig vil sætte mig ind i, hvilket mindset eller tankegang der rører sig hos danske eller grønlandske, så er det min fornemmelse, at denne manglende respekt reflekteres hos grønlændere, når vi bliver påtvunget eller påduttet et dansk pas.

Kl. 21:53

Selv om Grønland i flere idrætsgrene har deres egne landshold, er vort land, Grønland, endnu ikke en politisk accepteret nation – det selv om alverdens miljø- og klimafagfolk kan se, at Grønland langtfra er som Danmark. Selv EU betragter Grønland som deres eget arktiske vindue.

Hvis kriterierne for at få dansk indfødsret eller statsborgerskab, med eller uden håndtryk, gjaldt alle, ville i værste fald ingen i Grønland bestå. Føler jeg mig som folkevalgt medlem af det såkaldte rigsfællesskabs øverste lovgivende myndighed, Folketinget, som dansker? Dertil kan jeg kort svare: Nej!

Omkring statsborgerskabet: Selv om vi grønlændere for 70 år siden ufrivilligt fik indprentet og påtvunget en dansk nationalitet og hermed teknisk og politisk fik frataget vores arktiske herkomst, kan alle og enhver – selv i Danmark – jo se, hvem der er den stakkels grønlænder.

Selv denne lovgivende forsamling har mange politiske tiltag for at mindske eller hele på det integrationssår, som alt for mange af grønlandsk herkomst slås med i det danske samfund – det, selv om vi skriver år 2023.

Det grønlandske folks påtvungne danske pas på grund af den danske stats internationale miljø- og geopolitiske ambitioner kan ikke længere retfærdiggøres. Selv FN’s specielle rapportør har ikke overset det.

FN påtaler tilmed særlige mere eller mindre uheldige menneskeretlige sager, som der snarest bør tages hånd om.

Med et alt andet end retfærdigt og ærligt ærinde blev Grønland i 1953 indlemmet i det danske kongerige – en tvangsindlemmelse, der langtfra matcher det romantiske stjernestøv i H.C. Andersens fortællinger. Hvor længe vækkes vi mon af det Holbergske »drømmer jeg, eller er jeg vågen?«?

Politikerne og særlig statsministeren, om end virkeligt trægt, har tendens til at give undskyldninger, selv for flere årtier gamle sager, f.eks. godhavnsbørnene og de grønlandske eksperimentbørn, og nu må vi se, hvordan det går med spiralskandalen.

Hvornår mon den eklatant menneskeretligt dårlige plet, som Danmark har tvunget ned over lokalt grønlandske folkevalgte, ophæves og opløses?

Enhver nation eller region med deres egen folkelige stolthed, hvor enhver efter alle solemærker kan se, at den har sin egen identitet, bør have sin egen suverænitet.

Hvis Danmark ønsker et reelt og ligeværdigt rigsfællesskab, så må Færøerne og Grønland prioriteres, bygges grundigt op og ikke forhastet. Fru statsminister, det, vi ønsker, er et gensidigt respektfuldt og ligeværdigt fællesskab. Jeg håber, at det ikke er for meget forlangt.

Omkring Grønlands selvstændighed er der flere og flere, der er trætte af at se rødt lys. Vi i Grønland forstår det, som statsministeren siger: Tving os ikke til at åbne op for sager, hvor den danske stat kan blive taget med bukserne nede – eller rettere, dokumenter, der eventuelt kommer til at vise, at den danske stat har drevet rovdrift på Grønland på det militære område og i internationale organisationer omkring kvoter på fisk og havpattedyr, Arktisk Råd, forskningssager og alt andet – ja, muligvis også i helt andre sammenhænge.

Kl. 21:58

Endvidere vil jeg derfor spørge statsministeren: Hvornår mon det tvungne danske statsborgerskab kommer på retrætefadet? Statsminister, I beg you, tear down that colonial wall.

I Grønland er der fire umiskendelige årstider. Nordpå om vinteren ser vi ingen sol i flere måneder. Det er så mørkt, at vi for at sove ikke engang behøver at lukke øjnene.

Nogle danske politikerne kan jeg have min tvivl om kender til balance, men jeg siger dig, at vi arktiske folkefærd kender til det gennem naturen. Solen, vi har savnet i vintermånederne, kommer tilbage om sommeren i fuld vigør.

Da spiller klokken ingen rolle, om børn spiller fodbold, mens de tilkaldte danske håndværkere eller direktører sover. Det er familierne og børnene fuldstændig ligeglade med. Derfor er der ikke kun sproglige, men også en del tidsfaktor- og kulturforskelle.

Nogle nøjes med at have til dagen og vejen, mens andre tænker profit og bankkonto. Men hvis nogen gør krav på vort land, Grønland, vil vi gerne selv sætte prisen, os og ingen andre. Det er det, Vesten kalder sælgers marked.

Grund-, ejendoms-, tulipan- og bananpriser og værdier kender Told og Skat alt til, men jeg skal også huske at sige, at det gør hvalfangeren med sin mattak, hvalspæk, også!

Det kan være, at Folketingets formandskab tænker: Markus er kun suppleant. Vi rider grønlandsk- og tolkeordningsstormen af. Hans tid er forbi i morgen.

Jeg skal hilse og sige, at i 1953 var der kommunikations- og mediemæssigt meget langt mellem Grønland og Danmark. I dag er det kun et tastetryks afstand. Var vi inde på at ride stormen af til i morgen? Mon det litterært bevidste folk her i salen kender Frederick Nolans »Hvide nætter, rødt daggry«? Mens dagen lakker mod enden i Danmark, så er eftermiddagen knap forbi i Grønland. Det er prime time for gode opskrifter; kun inuit ved, om selvstændighed er på menukortet.

Til mine frænder i det høje nord, hvor kulden, sneen og isen er ved at vinde indpas, hvor alle er ved at finde deres varme klæder, hvor rensdyrjagten og Ukiap Seqerna pukkilisoq, efterårets smukke nedgående sol, der bekræfter, hvor ens sommer- og jagtforråd lakker mod enden, et arktisk folk, der takker naturen og den høstproviant, de får af naturgivne ressourcer såsom fugle, fisk og dyr:

Selv om danskerne ynder at sige at have oplevet det specielle grønlandske forhold, så ved du ligesom mig, kære far, at der er noget, der hedder det specielle danske forhold, f.eks. fugtigt vejr, ingen jagtmarker, ingen permafrost, ingen is, ingen bjerge, jo, den lille bakke kalder danskerne ganske vist Himmelbjerget. Se, at kalde en knold på jord for Himmelbjerget – det er det, jeg kalder det specielle danske forhold.

Jeg siger dig, kære statsminister, hvis du ærer og værdsætter Arktis og rigsfællesskabet, da bør du lytte til det grønlandske folk. Sæt grønlandske medarbejdere på de områder, som staten endnu kører for Grønland. Hvis du ikke iværksætter det frivilligt, får du problemer. Den grønlandske selvstændigheds brise skal du respektere og agte.

Hvis nogen, i denne sal eller for den sags skyld i Grønland, stadig ikke tror på et selvstændigt Grønland, så er det en verden, der venter på at byde på vore råvarer, hvad enten det er til lands eller til søs.

Kl. 22:03

Kære pessimister  hvis der er nogen – tro på dig selv; hvis ikke, gå til psykolog og bed om at blive kvit med din underdanighed.

Kære landsmænd, på alle fronter, handelsmæssigt, uddannelsesmæssigt, organisations-, miljø- og sikkerhedsteknisk: Lad os bygge en bro til hele verden og ikke kun til Danmark.

Jeg gentager med alle de råvarer til lands og til søs: Grønland kan selv. Hvis viljen er til stede, kan vi opnå det, vi vil, inoqat, landsmænd, hvis du vil.

Kære mine nunaqqatika, landsmænd, takussaagut, vi ses snart. Sovjet landsforviste i sin tid sine egne fjender til Sibirien, men jeg kommer gerne til samme tørre klimaforhold langt mod nord. Regn og fugtigt vejr er ikke min kop te.

Sidst, men ikke mindst, til Folketinget, Siumut, Aki-Matilda, de grønlandske vælgere: Tak for tilliden. Tak for, at I gav mig en mulighed for at markere nogle vigtige synspunkter. It's a dirty job, but somebody has to do it.

Jeg skal love for, at jeg gjorde mit bedste i den korte tid, jeg havde til rådighed her på Christiansborg. Aki, hvis du skulle have brug for støtte i arbejdet, ved du, hvor jeg er.

Kære Aki-Matilda, jeg håber, du fører Grønlands selvstændighedsmissionsdepeche videre. De resterende medlemmer i dette Ting, I gør klogt i at støtte hende i denne sag. Qujanaq.

Kl. 22:05

Formanden (Søren Gade):

Tak til ordføreren. Det er således, at vi her i Folketinget taler tre sprog, grønlandsk, færøsk og dansk, og jeg siger bare, at engelsk forekommer ikke i længere sætninger. Jeg skal så også sige, at der findes en oversættelse af den tale, der blev holdt. Den findes på dansk, og den vil fremgå af Folketingets hjemmesider, og jeg vil lade oversættelsen indgå i referatet af forhandlingerne, ligeledes på Folketingets hjemmesider.

Der er en række korte bemærkninger til ordføreren, og jeg siger også her til ordføreren, at ordføreren er meget velkommen til at svare på grønlandsk, således at det efterfølgende bliver oversat til dansk.

Den første, der får ordet, er hr. Alex Vanopslagh, Liberal Alliance. Værsgo.

Kl. 22:06

Alex Vanopslagh (LA):

Tak for det. Velkommen her, og tak for talen. Jeg er glad for, at der er indført mulighed for, at også de grønlandske repræsentanter her i Folketinget kan tale på deres modersmål. Det er en vigtig del af ens kultur og identitet. Så det synes jeg er en dejlig beslutning.

Jeg var selv på Folketingets orienteringsrejse til Grønland for et par måneder siden, og det er jo et fantastisk smukt land. Noget af det, som jeg studsede lidt over, da jeg var derovre og vi var ude at besøge skoler og uddannelsesinstitutioner, var faldende danskkundskaber blandt mange børn og unge, men også, at det var, lidt som om det ikke var så vigtigt at lære dansk; det indtryk fik jeg af de lærere, jeg i hvert fald talte med. Jeg kan sagtens forstå, at man gerne vil vedligeholde sit eget sprog; det har jeg stor respekt for, men jeg kan ikke lade være med at tænke, om det ikke skader grønlandske unges muligheder for fremtiden, hvis ikke man også lægger vægt på det danske, og det vil jeg gerne høre ordførerens holdning til.

Kl. 22:07

Formanden (Søren Gade):

Ordføreren.

Kl. 22:07

Markus E. Olsen (SIU):

Tak for spørgsmålet. Jeg svarer lige på grønlandsk.

[Taleren talte grønlandsk].

Jeg er ikke i tvivl om det, du spørger om: om brugen af det danske sprog i folkeskolen er faldende. Det kan jeg godt forstå, og det er noget, vi har snakket om. Men tag nu f.eks. entreprenørskab. Nu har vi lufthavnene, vi bygger op, og maskinerne er ligeglade med, om du snakker dansk eller engelsk. Men det er også meget vigtigt i forhold til dansk og engelsk, som vi også skal kunne, hvis vi skal videreuddanne os, især på universitetet. Det er vi helt åbne over for, men som man siger, kommer det an på, hvordan man gerne vil ernære sig. Nu er der meget byggemodning i Grønland med entreprenørskab – alt, som har noget at gøre med tømrere, vvs og alt det der. De er ligeglade med, om du kan dansk eller engelsk.

Kl. 22:09

Formanden (Søren Gade):

Hr. Alex Vanopslagh.

Kl. 22:09

Alex Vanopslagh (LA):

Selvsagt er der forskellige job, der ikke kræver, at man kan tale dansk. Der er sikkert også job, hvor man ikke behøver at kunne tale grønlandsk. Men det indtryk, jeg fik, og det kan være, jeg tog fejl, er jo, at der også er en lang række af job – eksempelvis hvis man skal have højere stillinger ved kommunen eller ved Grønlands Selvstyre eller i GrønlandsBANKEN – hvor det er et krav, at man kan dansk. Der tænker jeg bare, at der åbner sig nogle flere muligheder, også nogle flere muligheder for måske at tage til Danmark, tage noget uddannelse, vende hjem igen og bidrage til samfundet. Så derfor var det noget, jeg studsede lidt over, da jeg var derovre. Jeg syntes, det var ærgerligt – ikke fordi jeg er dansker, men fordi jeg tænkte, at der alligevel var nogle muligheder, man går glip af, og det var sådan set det, der var baggrunden for spørgsmålet.

Kl. 22:10

Formanden (Søren Gade):

Ordføreren.

Kl. 22:10

Markus E. Olsen (SIU):

Men i vores selvstyrelov, § 20, står der, at grønlandsk er det officielle sprog, og det skulle også gerne gælde i hele administrationen. Før 1953 skulle dem, der kom til Grønland fra Danmark, lære grønlandsk og om grønlandsk kultur.

Kl. 22:10

Formanden (Søren Gade):

Ønsker ordføreren at sige det samme på grønlandsk?

Kl. 22:10

Markus E. Olsen (SIU):

Ja.

[Taleren talte grønlandsk].

Kl. 22:11

Formanden (Søren Gade):

Fru Trine Pertou Mach fra Enhedslisten. Værsgo.

Kl. 22:11

Trine Pertou Mach (EL):

Tak for det. Mange tak til hr. Markus E. Olsen, og tillykke med ordførertalen. Jeg er utrolig glad for, at ordføreren er med til at skrive et stykke rigsfællesskabshistorie her ved at kunne holde sin tale på grønlandsk. Det er på tide, kunne man mene. Kiisami – det betyder »endelig« på grønlandsk. Vi tager små skridt i rigsfællesskabet, men det her er et lille, men meget vigtigt et af dem.

Mit spørgsmål til ordføreren går i virkeligheden på Siumuts perspektiver og visioner for sundhedsvæsenet i Grønland, for noget af den diskussion, der jo har været også mellem Danmark og Grønland omkring sundhedsområdet, er, at der også i Grønland er en meget stor ulighed i sundhed, og som jeg forstår det, har Siumut i virkeligheden sagt, at det her er noget, man gerne vil klare selv uden yderligere støtte fra Danmark. Hvad er perspektiverne set fra ordførerens synspunkt på at skabe større lighed, også i Grønland i sundhedsvæsen?

Kl. 22:12

Formanden (Søren Gade):

Ordføreren.

Kl. 22:12

Markus E. Olsen (SIU):

Siden vi overtog sundhedsområdet i 1992, har der været mange historier om sundhedsområdets problemer, og jeg håber, at de nuværende ministerier arbejder tæt sammen om den her problematik, for det er menneskeliv, vi snakker om. Jeg håber, at der bliver taget større hånd om den her problematik. Men som jeg også lige har nævnt, rækker mit danske til at formulere mig og især mit danske, i forhold til hvordan man skal formulere det efter sin egen tankegang, ikke. Det er derfor, at det er meget vigtigt, at vi får simultantolkning, for så ville jeg kunne svare dig meget bedre på, hvordan det ville kunne lade sig gøre.

Kl. 22:13

Formanden (Søren Gade):

Tak for det. Ønsker ordføreren at sige det samme på grønlandsk?

Kl. 22:14

Markus E. Olsen (SIU):

Ja, meget kort.

[Taleren talte grønlandsk].

Kl. 22:14

Formanden (Søren Gade):

Ønsker fru Trine Pertou Mach sin anden korte bemærkning? Nej, vi går videre til hr. Carsten Bach, Liberal Alliance. Værsgo.

Kl. 22:14

Carsten Bach (LA):

Tak. Også stort tillykke med talen herfra. Jeg havde jo fornøjelsen forleden dag at deltage i et møde, som ordføreren jo faktisk var formand for i Grønlandsudvalget. Det var et møde med den amerikanske viceforsvarsminister for arktiske anliggender, i øvrigt et meget informativt møde. Det møde taget i betragtning og taget i betragtning at der jo før sommerferien også er blevet lavet et fælles grundlag mellem naalakkersuisut og den danske regering om forsvarsforhold, som vedrører Arktis, hvori det står angivet, at Grønland og Danmark skal samarbejde og bidrage bl.a. til allierede og NATO's interesser i den arktiske region, så kunne jeg godt tænke mig, hvis ordføreren måske ville prøve at udfolde lidt for os her i Folketingssalen, hvad ordføreren ser i forhold til det fremtidige samarbejde mellem USA, Grønland og Danmark omkring Pituffik Space Base.

Kl. 22:16

Formanden (Søren Gade):

Ordføreren.

Kl. 22:16

Markus E. Olsen (SIU):

[Taleren talte grønlandsk].

Jeg har nogle overvejelser og vil gerne også benytte lejligheden til at fremkomme med dem. I forhold til Pituffik har vi brug for en grønlandsk forbindelsesofficer, for der er allerede en dansk forbindelsesofficer i Pituffik, og vi har selv brug for en fra Grønland, som også er med til at varetage Pituffik specielt i administrative forhold, så vi også selv kan følge med i, hvad der sker i Pituffik i vores eget land. Jeg er meget indstillet på, at der skal være et bedre samarbejde i forhold til det her.

Kl. 22:17

Formanden (Søren Gade):

Hr. Carsten Bach.

Kl. 22:17

Carsten Bach (LA):

Tak, og tak for svaret. Ordføreren har tidligere udlagt Siumuts politik i den her henseende sådan, at man ønsker, at amerikanerne skal betale en afgift for at benytte Pituffik Space Base. Jeg kunne egentlig godt tænke mig at vide, om det stadig væk egentlig er et udtryk for ordførerens partis politik, og om vi kan få uddybet lidt om form og omfang af en sådan afgift.

Kl. 22:18

Formanden (Søren Gade):

Ordføreren.

Kl. 22:18

Markus E. Olsen (SIU):

Vi har snakket meget om Pituffikforholdet i forhold til udenrigspolitik. Jeg kan ikke her på stående fod sige hvordan og hvorledes, men som jeg også lige har nævnt, er det for mig lidt svært at formulere mig på dansk, som alle kan forstå, så vi kan få en god dialog, hvis det skal være. Det er derfor, som jeg også skal nævne igen, at vi har brug for en simultantolkning i det her tilfælde.

[Taleren taler grønlandsk].

Kl. 22:19

Formanden (Søren Gade):

Tak. Vi går videre i ordførerrækken. Hr. Flemming Møller Mortensen, Socialdemokratiet. Værsgo.

Kl. 22:19

Flemming Møller Mortensen (S):

Tak for det. Jeg hilser også ordføreren hjertelig velkommen her i Folketinget, og jeg hilser også hjertelig velkommen, at det grønlandske sprog bliver talt her. Jeg har gjort en ihærdig indsats for at prøve at lære grønlandsk – uden det store held, men med rigtig stor ihærdighed.

Jeg synes, at noget af det allerfornemste ved rigsfællesskabet er, at vi kan rejse og bosætte os på tværs af de tre lande. Jeg var i Grønland med Grønlandsudvalget for få uger siden, og vi besøgte Qaanaaq og Pituffik og det allernordligste på nordvestkysten. Det var en kæmpe oplevelse for os alle sammen, og vi havde de to grønlandske folketingsmedlemmer med på turen.

Jeg vil gerne stille ordføreren et spørgsmål i forbindelse med det her med, at vi kan flytte på tværs af de to lande. Mange danskere flytter til Grønland og får gode oplevelser og har det godt deroppe, men også rigtig mange grønlændere flytter her til Danmark, og mange klarer sig rigtig godt, men der er også en gruppe af grønlændere, der kommer her til Danmark, som har en besværlig hverdag. Jeg vil gerne spørge ordføreren, om han har nogle idéer til eller tanker om, hvad vi kan gøre her i Danmark for at gøre deres hverdag bedre.

Kl. 22:20

Formanden (Søren Gade):

Ordføreren.

Kl. 22:21

Markus E. Olsen (SIU):

[Taleren talte grønlandsk].

Jeg har til de borgermøder i Aalborg og Aarhus, jeg har deltaget i, siden jeg kom hertil, fået den opfattelse, at mange af vore frænder fra Grønland, som flytter hertil, enten er flyttet hertil frivilligt eller ufrivilligt. Dem, der er kommet hertil ufrivilligt, er, som jeg også lige har nævnt, kommet på grund af sundhedsmæssige årsager, altså de vil gerne modtage den meget bedre behandling, de kan få i sundhedsvæsenet her i Danmark, og med hensyn til dem, der desværre havner i Danmark af sociale årsager, har FN's rapportør nævnt, at der skal gøres mere og ydes en bedre indsats, og det håber jeg at vi kan samarbejde om.

Kl. 22:23

Formanden (Søren Gade):

Hr. Flemming Møller Mortensen.

Kl. 22:23

Flemming Møller Mortensen (S):

Mange tak for svaret. Jeg kan garantere, at der fra socialdemokratisk side ikke er noget, vi hellere vil end at samarbejde om en god integration og nogle bedre sociale forhold. Jeg er faktisk også enig med ordføreren i, at det naturligvis også drejer sig om, om vores kendskab til hinanden rent kulturelt er godt nok til, at vi kan få den bedst mulige forståelse for hinanden.

Jeg synes også, at vi har nogle gode institutioner. Vi har de grønlandske huse. Jeg bor selv i Aalborg og taler med grønlændere og med dem, der arbejder der, og der er ingen tvivl om, at intentionen er til stede. Jeg vil også bare bakke ordføreren op i, at vi må arbejde sammen politisk om at gøre os yderligere anstrengelser på det område.

Kl. 22:24

Første næstformand (Leif Lahn Jensen):

Ordføreren.

Kl. 22:24

Markus E. Olsen (SIU):

Jeg siger tak. Qujanaq.

Kl. 22:24

Formanden (Søren Gade):

Den næste spørger er hr. Per Larsen, Det Konservative Folkeparti. Værsgo.

Kl. 22:24

Per Larsen (KF):

Tak for det, og også herfra skal der lyde et hjerteligt velkommen her på den fornemste talerstol i Danmark, nemlig Folketingets talerstol. Og tak for talen, og specielt tak for oversættelsen. Det sætter jeg meget pris på, for jeg mestrer slet ikke det grønlandske.

Jeg vil sige det sådan: Vi har behov for hinanden. Grønland og Danmark har behov for hinanden, og vi føler også en stor samhørighed med Grønland. Det skal ligesom være min indgangsreplik.

Men grunden til, at jeg tager ordet, er, at jeg er sundhedsordfører. Der er jo en verserende sag i øjeblikket, som i medierne bliver omtalt som spiralsagen, hvor grønlandske kvinder blev frataget retten til at få børn, og det synes jeg simpelt hen er en forfærdelig ulykkelig sag, som aldrig burde have forekommet. Det var i en tid, hvor tingene var anderledes, end de er i dag, og vi har jo også nationalt her i Danmark haft nogle forfærdelige sager med mennesker, der har været i statens varetægt, som har fået en helt forfærdelig behandling. Nu kører der jo et spor i forhold til at få udredt, hvordan det kunne gå så galt, at man satte spiraler op i de her unge piger, og den undersøgelse pågår i forhold til at udrede, hvad det var, der foregik, hvordan det kunne gå så galt, hvem der tog beslutningen, hvem der har ansvaret.

Jeg har sagt for nylig, at jeg synes, at de kvinder, de piger, som det gik ud over, bør have en anerkendelse allerede nu, fordi den der undersøgelse i forhold til udredningsdelen godt kan trække ud, og de her kvinder er efterhånden lidt højt oppe i alderen. Så jeg har sagt, at jeg synes, at regeringen skal anerkende den ugerning, som Danmark har gjort, sådan at de kvinder måske også får mulighed for at søge en form for en erstatning.

Kl. 22:26

Formanden (Søren Gade):

Ordføreren.

Kl. 22:26

Markus E. Olsen (SIU):

Jeg siger mange tak for dit oplæg og din støtte omkring det berørte.

Kl. 22:26

Formanden (Søren Gade):

Ønsker ordføreren at sige det på grønlandsk?

Kl. 22:26

Markus E. Olsen (SIU):

[Taleren talte grønlandsk].

Kl. 22:26

Formanden (Søren Gade):

Tak for det. Den sidste korte bemærkning er til hr. Karsten Hønge, Socialistisk Folkeparti. Værsgo.

Kl. 22:26

Karsten Hønge (SF):

Grønland har jo lige fået en ny regering, så tillykke med det! Og på gebrokkent grønlandsk vil jeg da sige: (Taleren talte grønlandsk) ... altså tillykke til Grønland med den nye regering. Det er godt, at vi kan finde en måde at kommunikere på, hvor vi både giver mulighed for at tale grønlandsk, men også mulighed for, at vi andre kan få det oversat ud over det gebrokne noget, som nogle af os har raget til os igennem årene.

Det, jeg vil spørge hr. Markus E. Olsen om, går på: Hvad er Siumuts perspektiver for det grønlandske uddannelsesvæsen? Det er jo et hjemtaget område, men under halvdelen af den grønlandske befolkning har en uddannelse ud over folkeskolen. 65 pct. falder fra på gymnasiet. Så hvad er Siumuts perspektiver?

Kl. 22:27

Formanden (Søren Gade):

Ordføreren.

Kl. 22:27

Markus E. Olsen (SIU):

[Taleren talte grønlandsk].

Tak for spørgsmålet. De mange frafaldne, som ikke har taget en uddannelse efter folkeskolen, er vi meget opmærksomme på. Det kan også skyldes, at vi i mange år har kopieret hele uddannelsessystemet fra Danmark, og måske er det derfor på tide, at vi selv tilpasser vores uddannelsesområde til vores egne.

Desværre er der mange drenge og mænd, der er sakket bagud i forhold til uddannelse, og det er noget, vi skal gøre meget bedre, for hvad er det, der skal til for at få en velfungerende familie, hvis de ikke har nogen uddannelse? Men i forhold til fiskeriet i Grønland behøver du ikke tage en uddannelse, fordi det at fiske ikke har så meget at gøre med, hvordan du uddanner dig. Det er noget, man skal kende, vejret, forholdene, naturen – alt det, som folkeskolen ikke kan klare.

Kl. 22:30

Formanden (Søren Gade):

Hr. Karsten Hønge for anden korte bemærkning.

Kl. 22:30

Karsten Hønge (SF):

Quanarsuaq for svaret. Det er jo rigtigt nok, at der kan være brancher, hvor man ikke sådan umiddelbart kan se for sig, at man har brug for en uddannelse, men hvis man som nation og samfund skal videre – uden at jeg dermed skal bestemme, hvordan man vil gøre i Grønland – så er Siumut vel enig i, at der er brug for, at flere tager en uddannelse. Så det, jeg spurgte Siumut til, var sådan set, om man accepterer, at under halvdelen af befolkningen har en uddannelse under folkeskoleniveau, og hvis man ikke accepterer det, hvad er så perspektiverne for at komme ud af den situation?

Kl. 22:30

Formanden (Søren Gade):

Ordføreren.

Kl. 22:30

Markus E. Olsen (SIU):

[Taleren talte grønlandsk].

Før tiden var der mange, der var med i spejderbevægelsen i Grønland, fordi det er det, man har brug for, også af hensyn til hvordan man skal forholde sig i naturen og alt det der. Så lignende projekter er meget velkomne i Grønland, hvis vi kan samarbejde om det, hvad enten det er under Arktisk Kommando eller noget andet. Det er det, vi har brug for.

Kl. 22:32

Formanden (Søren Gade):

Tak for det. Der er ikke flere korte bemærkninger, så vi siger tak til hr. Markus E. Olsen fra Siumut. Jeg byder nu velkommen til fru Aaja Chemnitz fra Inuit Ataqatigiit.

Kl. 22:32

(Ordfører)

Aaja Chemnitz (IA):

Naammaleqaaq – nok er nok! I mange år har de grønlandske studerende i stilhed fundet sig i fordomme, og nu siger vi fra. »Skal du have en guldbajer? Er dine forældre alkoholikere?« I årevis er det de spørgsmål, som vores universitetsstuderende bliver mødt med af de danske unge. I øvrigt er det meget paradoksalt, at man drikker mindre pr. indbygger i Grønland, end man gør i Danmark, og danske unge er europamestre i druk. Vi må komme videre, vi må gøre op med årtiers fordomme og bryde den tavshed, som der har været. Institut for Menneskerettigheder er kommet med en rapport om diskrimination af grønlandske studerende i Danmark, og sandheden er, at mange danske unge ikke ved noget om Grønland, og dermed vokser den næste generation af danskere op med fordomme om Grønland, hvilket gør, at diskriminationen vokser. Regeringen har afvist at ville undervise om moderne grønlandske forhold i danske folkeskoler og gymnasier, som Institut for Menneskerettigheder ellers anbefaler.

Inuit Ataqatigiit mener, at det er en del af en grundlæggende dannelse, at vi behandler hinanden ordentligt, og derfor kan man spørge sig selv: Kommer fordommene fra hjemmet, er det forældrene, der bærer et ansvar i meget høj grad? Men vi kan heller ikke undsige os, at folkeskolen og samfundet også har et ansvar. I dag behandler rigtig mange danske unge ganske enkelt ikke de grønlandske unge med respekt, og det har vi også her i Folketinget et ansvar for. Derfor vil jeg på det kraftigste opfordre regeringen til at sørge for, at der kommer undervisning om moderne grønlandske forhold til de danske unge, og at det bliver igangsat nu. Det her handler sådan set ikke så meget om min generation og om tidligere generationer, men det handler om at sikre, at de kommende generationer får nogle bedre vilkår. Og hvis vi gerne vil rigsfællesskabet, hvis vi gerne vil fællesskabet, er det også vigtigt, at vi møder hinanden mere ligeværdigt, og vi skal forebygge de her fordomme, som der er.

Jeg er vokset op på grønlandsk som datter af to grønlandske forældre. Jeg har boet alene med min mor i mange, mange år – min mor, som har en kort uddannelse og altid har kæmpet for at bevise sit værd. At jeg skulle have en uddannelse, blev egentlig ikke sagt, men det lå i kortene, for så behøvede jeg ikke at knokle så hårdt, som min mor gjorde for at skabe god fremtid for mig. I min grønlandske folkeskole blev jeg sat i en dansk klasse sammen med alle mine andre grønlandske klassekammerater. Uddannelsen har givet mig rigtig mange muligheder, og jeg har fået en rigtig god uddannelse, rigtig mange muligheder, men prisen for uddannelsen blev også, at jeg mistede det sprog, som jeg talte med mine forældre, da jeg var barn. »Du er ikke rigtig grønlænder, hvid frelser, oprindelig, når det er bekvemt«. Det er nogle af de ord, som jeg har lagt øre til som primært dansk talende, og jeg er nødt til at sige fra i en tid, hvor populisme, splittelse og også indimellem misinformation i grønlandsk politik fylder en del. Jeg har endda oplevet at blive omtalt som kolonimagten til et møde, blot fordi jeg ønsker et mere ligeværdigt samarbejde mellem vores lande. Det er et ønske, der bunder i at skabe de bedste forudsætninger for Grønland, for grønlændere både i Grønland og i Danmark.

Min pointe med min personlige historie er også at sige, at der findes lateral vold i Grønland, der findes diskrimination i Grønland, også indbyrdes. Det findes i alle samfund, og det findes også i det danske samfund. Jeg ved godt, at det kan være følsomt, når jeg bringer de her ting op om de danske unge. Det kan godt gøre ondt, når vi taler om det, men ligesom vi også er nødt til at tale om det i Grønland, er vi også nødt til at tale om det i Danmark.

Omverdenen bemærker i højere grad, at relationen mellem Grønland og Danmark er udfordret. For nylig kom FN's specialrapportør med den endelige rapport, som pegede på en række åbenlyse krænkelser af grønlænderes menneskerettigheder i Danmark. Regeringen bør fjerne de strukturelle krænkelser, som der er af grønlændere i Danmark, bl.a. ved etablering af en statslig enhed, som kan sikre ligebehandling af grønlændere i Danmark. Ligeledes ved vi også, at regeringen er i gang med en national handlingsplan mod racisme, og her synes vi også, at det er vigtigt at fremhæve den særlige forskelsbehandling, som der er over for grønlændere. Det sidste, som vi har talt rigtig meget om, er de mange historiske sager, og det er både spiralskandalen, det er juridisk faderløse, og så er det ulovlige adoptioner, og det er vigtigt, at vi også følger dem til dørs.

Kl. 22:37

Jeg er gået ind i politik, fordi jeg gerne vil være med til at løse rigtige menneskers udfordringer. Og ja, også for at sikre en fremdrift på de 32 konkrete områder, hvilket sker i et samarbejde med Danmark. Indimellem er samarbejde med Danmark et fyord. Det er bare en kendsgerning. Vi er nødt til at samarbejde. Jeg må sige, at der er noget helt galt både i Danmark og i Grønland i disse år. Danmark engagerer sig for lidt og lidt for sent, og Grønland har særlig på det udenrigspolitiske område meget svært ved at træffe nogle beslutninger, og derfor står vi lidt i et limbo, hvor der måske er rigtig meget mere fokus på konflikter, end der er på løsninger.

Det er 3 år siden, at den arktiske strategi skulle være færdig, og mig bekendt er vi det eneste arktiske lande, som ikke har en arktisk strategi. Vi står uden en afklaring på, om den arktiske ambassadør skal komme fra Arktis, som vi fra Grønlands side har peget på, eller hvad. Der fokuseres rigtig meget på tolkning i Folketinget, men det er en smule absurd, når vi ikke kan sikre tolkning til grønlændere ude i virkeligheden i Danmark.

Konflikterne er mange, og fronterne bliver også trukket op, og det betyder også, at håbet for en bedre fremtid måske også kan slukkes. Heldigvis ved jeg, at hvis man i Grønland kun ønskede konflikterne, stod jeg ikke her, for jeg ønsker samarbejdet. Jeg ønsker et værdigt samarbejde mellem vores lande, mellem vores befolkninger, også  med den fælles historie, som vi har, også selv om den nogle gange gør ondt. Det vidner nogle gange, synes jeg, om en politisk umodenhed, når det er, vi hellere vil konflikten, end at vi ønsker at tage ansvar og finde løsninger, og derfor mener jeg faktisk også, at en fælles opsang er på sin plads, for det har ærlig talt ikke været kønt. Jeg vil gerne komme en klar opfordring til, at vi kommer tilbage på et realpolitisk spor, et konstruktivt spor, et spor, hvor vi i fællesskab skaber resultater for befolkningen. For i en relation er der ingen, der kan undsige sig en andel i en konflikt, for ellers ville der jo ikke være nogen konflikt. Vi har derfor alle sammen et ansvar for at ændre situationen, og vi er ærlig talt nødt til at sætte barren endnu højere.

Som det er nu, går relationen mellem Grønland og Danmark ned ad den forkerte sti i en tid med mange krige og kriser rundtomkring i verden. Jeg har lige været i FN og hørt, at der var 290 krige og kriser rundtomkring i verden, og det er dybt bekymrende. Og i en tid, hvor verden er mere opsplittet end før i nyere tid, er der brug for, at vi også tør tale om at finde et fælles ståsted og prioritere det ligeværdige samarbejde, som Danmark giver udtryk for, og som Grønland også ønsker. Det gælder også på de områder, som er hjemtaget i Grønland.

Inuit Ataqatigiit i Folketinget støtter regeringen, vi er støtteparti til regeringen, og vi ønsker, at samarbejdet skal lykkes. Det er vigtigt, at vi har en fælles målsætning om, at den grønlandske standard skal øges og være meget mere tidssvarende. Heldigvis har vi også gode resultater. Vi skal være med til at sikre, at politik skal tilbage til at handle om at skabe indflydelse på vegne af Grønland, når man repræsenterer Grønland i Folketinget, og i vanlig stil vil jeg derfor også bruge det sidste minut på at tale om løsninger. En vigtig prioritering er nemlig et markant løft af justitsområdet. Først og fremmest skal vi sikre ligeløn for lige indsats, også når lønnen til fængselsbetjente øges i Danmark. Vi skal være med til i domstolsforhandlingerne at sikre, at vi får løftet it-systemerne i Grønland, at vi får flere ressourcer i domstolene og på en lang række andre områder.

Inuit Ataqatigiit mener, at ofrene desværre har været overset i den politiske debat i forhold til justitsområdet, og vi mener, at de fortjener et større fokus, og derfor vil vi i denne folketingsperiode fremsætte et forslag om etablering af en offerrådgivning, som man har det i Danmark. Det vil vi også gerne have i Grønland, så man kan yde støtte til både ofrene og til deres pårørende. Det er nemlig Inuit Ataqatigiits ambition at sikre, at grønlandske borgere skal kunne leve i et retssamfund, som de kan være stolte af, og som kan måle sig med resten af rigsfællesskabet.

Vi ser frem til debatten og samarbejdet i det kommende folketingsår. Qujanaq – mange tak.

Kl. 22:42

Formanden (Søren Gade):

Tak for det. Der er en lang række korte bemærkninger, og den første, der får ordet, er fru Pia Olsen Dyhr, Socialistisk Folkeparti. Værsgo.

Kl. 22:42

Pia Olsen Dyhr (SF):

Tak til ordføreren for Inuit Ataqatigiit for en som sædvanlig god, personlig og nuanceret tale. Jeg så for nylig en artikel i den grønlandske avis Sermitsiaq, som fortalte en positiv historie, men også en historie med modhager. På den ene side er der en stor stigning i antallet af grønlandske unge, der tager til Danmark eller andre steder i udlandet for at få en uddannelse, men på den anden side, og det er modhagen, vender kun halvdelen hjem til Grønland. Og for de unge grønlændere, der uddanner sig i Grønland, sker der i årene efter endt uddannelse en gradvis flytning ud af Grønland. Samtidig siger Grønlands Økonomiske Råd med Torben M. Andersen i spidsen, at en af Grønlands helt store udfordringer er mangel på arbejdskraft.

Så vil ordføreren dele sine overvejelser om, hvordan vi løser de problemer?

Kl. 22:43

Formanden (Søren Gade):

Ordføreren.

Kl. 22:43

Aaja Chemnitz (IA):

Mange tak. Det er meget komplekst, men jeg skal prøve at gøre det. Vi har 17.000 grønlændere, som bor i Danmark, og derfor må vi også konstatere, at cirka en fjerdedel af alle grønlændere bor i Danmark i dag. Rigtig mange af dem er veluddannede, så der er en braindrain, altså en hjerneflugt kan man sige, også blandt nogle af dem. Jeg tror, det handler rigtig meget om folkeskolen. Jeg tror, det handler rigtig meget om velfærden. Jeg tror, det handler rigtig meget om et godt sundhedsvæsen.

Altså, det, der betyder noget for os alle sammen, betyder også noget for dem, som vælger at sige: Hvis det f.eks. er svært for mig at få hjælp derhjemme og jeg bedre kan få det i Danmark, så er det det, jeg gør. Jeg oplever rigtig mange, som har et barn med handicap, og som siger: Jeg kan ikke få den hjælp, jeg egentlig gerne vil have, derhjemme i Grønland, og derfor føler jeg mig nødsaget til at flytte til Danmark.

Så der er mange komplekse ting omkring det her, og vi oplever også, at der er rigtig mange ældre, der vælger at flytte fra Grønland til Danmark, og de er jo sådan set også en ressource i forhold til deres børn og børnebørn.

Kl. 22:44

Formanden (Søren Gade):

Fru Pia Olsen Dyhr.

Kl. 22:44

Pia Olsen Dyhr (SF):

Tak. Jeg ved, at vi kan tale længe om det, og tiden er begrænset. Mit andet spørgsmål går i en lidt anden retning. Den grønlandske finanslov og en vismandsrapport lægger op til et fald i væksten i Grønland, og samtidig tror jeg, det er rimeligt at sige, at de centrale grønlandske økonomiske grundudfordringer er der og består.

Ser ordføreren økonomisk bæredygtighed som en forudsætning for politisk selvstændighed? Og vil ordføreren i så fald kræve det, som det vil kræve af Grønland for faktisk at opnå politisk selvstændighed? Og hvad mener ordføreren så at forventningerne vil være til Danmark?

Kl. 22:44

Formanden (Søren Gade):

Ordføreren.

Kl. 22:45

Aaja Chemnitz (IA):

Ordførerens personlige holdning er, at politisk selvstændighed også må hænge sammen med fuld økonomisk selvstændighed; det må være den ypperste, ultimative selvstændighed. Og derfor tænker jeg ikke nødvendigvis, at free association er den vej, man bør gå. For mig at se er det ikke nødvendigvis interessant at få Danmark til at betale regningen, men at Grønland har mere politisk selvstændighed. Jeg synes sådan set, at det interessante er at snakke erhvervsudvikling. Hvordan kan vi sikre, at vi får flere penge i kassen, i forhold til at vi kan hjemtage nogle ting? Jeg synes sådan set, at Færøerne er et ret godt eksempel på, hvordan man kan hjemtage flere ting. Det kunne jeg godt tænke mig at se i Grønland.

Kl. 22:45

Formanden (Søren Gade):

Hr. Martin Lidegaard, Radikale Venstre.

Kl. 22:45

Martin Lidegaard (RV):

Tusind tak for en af dagens bedste og mest modige taler. Når det handler om rigsfællesskabet, er det aldrig svært at pege fingre ad de andre, men det er utrolig stærkt, når man også kigger lidt indad, sådan som fru Aaja Chemnitz gjorde i den her tale, og det er der i den grad brug for, og det er der også fra dansk side. Derfor vil jeg gerne anerkende nogle af de pointer, som fru Aaja Chemnitz havde, både når det handler om, hvor vigtigt det er med et fokus på de kommende generationer, som vi selv er meget optagede af i Radikale Venstre, men også, at danske børn og unge får kendskab til Grønland, og omvendt, at grønlandske børn og unge får kendskab til Danmark. Vi har tidligere talt om et samarbejde om at sikre, at de unge grønlændere, som kommer til Danmark, får en ordentlig start her, og måske også når det drejer sig om flere unge danskere.

Så er jeg så enig i, at hele den gruppe af grønlændere, der bor i Danmark, hvoraf mange oplever diskrimination, og hvoraf mange har særlige udfordringer, er noget, som vi burde tage langt mere hånd om for at støtte. Så tak for det. Men jeg vender tilbage med spørgsmålet. Det her er foreløbig bare en anerkendelse, for nu har jeg brugt min taletid.

Kl. 22:46

Anden næstformand (Jeppe Søe):

Ordføreren.

Kl. 22:46

Aaja Chemnitz (IA):

Mange tak for den anerkendelse, og det er i hvert fald også meget værdsat den anden vej rundt.

Det er jo sådan, at 35 pct. af de grønlændere, der bor i Danmark, og som kan arbejde, som altså er i den arbejdsdygtige alder, er i arbejde, mens det generelt er 80 pct. af danskerne, og noget af det, som den her rapport fra Institut for Menneskerettigheder peger på, er jo også, at det nogle gange er dit navn, der kan være en hindring. Jeg hører bl.a. historier om folk, der måske hedder Malik, men som måske også hedder Mads til mellemnavn, og som så vælger at bruge deres danske navn, når det er sådan, at de søger en stilling. Det synes jeg er trist, og det er virkelig også vigtigt at sige det fra talerstolen, så folk forstår, at det her er en hindring i forhold til at kunne være fuldgyldigt medlem, kan man sige, af det samfund, man har valgt at bosætte sig i, og vi har fri bevægelighed i rigsfællesskabet.

Så derfor synes jeg sådan set, at det er i alles interesse at få flere grønlændere ud på arbejdsmarkedet. Vi taler jo rigtig meget om, at der mangler arbejdskraft, og der er rigtig mange grønlændere, som vi godt kan opkvalificere og være med til at sikre, at de kommer ud på arbejdsmarkedet.

Kl. 22:47

Anden næstformand (Jeppe Søe):

Så er der ½ minut til et reelt spørgsmål.

Kl. 22:47

Martin Lidegaard (RV):

Ja, jeg er enig en til en, og den diskrimination, der foregår af grønlændere her, er et lille tabu i Danmark. Så tak for det.

Det spørgsmål, jeg havde, var, at det gjorde mig så glad, at fru Aaja Chemnitz sagde, at hun ikke stod her, hvis det ikke var, fordi der var mange i Grønland, der havde den her tilgang til at få det bedste ud af det her partnerskab, som vi nu kan. Når nu fru Aaja Chemnitz kigger på sine vælgere – og dem har vi politikere jo alle sammen – hvad tror hun så er det vigtigste for dem i den her dagsorden? Nu nævnte fru Aaja Chemnitz retssystemet. Men hvad er førsteprioriteten hos de vælgere, fru Aaja Chemnitz taler med, inden for det her tema?

Kl. 22:48

Anden næstformand (Jeppe Søe):

Ordføreren.

Kl. 22:48

Aaja Chemnitz (IA):

Tak. Udvikling, udvikling og udvikling, uddannelse, uddannelse og uddannelse. Vi skal uddanne flere af vores egne, vi skal være med til at sikre, at der er meget mere erhvervsudvikling. Jeg oplever også en utålmodighed blandt mine vælgere, måske ikke nødvendigvis i forhold til den indsats, som jeg gør, men måske mere i forhold til at der er nogle vilkår i det grønlandske samfund, som bliver mere og mere udfordret. Vi taler stort set ikke om erhvervsudvikling i Grønland. Jeg kunne rigtig godt tænke mig, at vi brugte meget mere krudt på at tale om, hvordan vi kan udvikle vores industri, så den ikke kun bliver baseret på fiskeri, men at vi diversificerer vores indtægter, så de kommer mange andre forskellige steder fra.

Kl. 22:49

Anden næstformand (Jeppe Søe):

Så er det fru Victoria Velasquez fra Enhedslisten.

Kl. 22:49

Victoria Velasquez (EL):

Tak for en vigtig, stærk og modig tale. Jeg har haft det privilegie at være med ordføreren i FN, og jeg vil sige, at håbet for en bedre fremtid får man, når man får lov til at arbejde sammen med ordføreren. Jeg synes, det var vigtigt med den fælles opsang mod diskrimination, som vi lige har fået, og jeg tror på, at viden kan være med til at knuse undertrykkende strukturer og racisme. Jeg tror faktisk, det er en af de bedste vitaminpiller, man overhovedet kan få.

Derfor har jeg to spørgsmål. Det ene handler om, hvordan vi kan løfte den viden, som vi også kan sikre blandt de danske børn, de danske unge og de danske voksne, med reference til det, som ordføreren startede med at sige i talen. Den anden ting er, at det kilder helt i fingrene for at få lov til at komme i gang med SSA-reserveforhandlingerne. Hvad mener ordføreren at vi skal prioritere der? Tak.

Kl. 22:50

Anden næstformand (Jeppe Søe):

Ordføreren.

Kl. 22:50

Aaja Chemnitz (IA):

Mange tak. Jeg tænker først og fremmest, at det er undervisning. Altså, vi er nødt til at starte med børn og unge for ligesom at sikre, at de får den her dannelse, som jeg taler om. Sammen med min gode kollega fra Færøerne er vi i gang med at se på, om vi kan få afsat nogle penge til at sikre en undervisningspulje. Så det er jeg rigtig, rigtig glad for, både i forhold til Grønland, men også i forhold til Færøerne. Så tænker jeg jo også, at DR er et område, hvor vi er nødt til at kigge på public service, altså om der ligesom bør være noget mere undervisning, også mere nuanceret, ikke kun om det historiske, men også om det moderne grønlandske samfund. Det tror jeg i hvert fald er to steder man kan gribe ind, men det er også ude på uddannelsesinstitutionerne. Så der er nogle ret konkrete initiativer. Men jeg har haft et rigtig godt møde med uddannelses- og forskningsministeren, som sådan set var ret åben for at kigge på, hvad hun kan gøre i forhold til uddannelsesinstitutionerne.

Så er der SSA-forhandlingerne, og der bliver det fortsat det at bekæmpe seksuelle overgreb, som vi kommer til at have et fokus på. Det bliver i virkeligheden også inklusionsmidlerne til de grønlandske huse og så en bedre tolkning ud til borgerne.

Kl. 22:51

Anden næstformand (Jeppe Søe):

Så er det spørgeren.

Kl. 22:51

Victoria Velasquez (EL):

Tak, og det er igen eksemplarisk i forhold til at have fokus på løsningerne, på næste skridt, i forhold til hvordan vi kommer fremad, og det glæder vi os i Enhedslisten rigtig meget til i et samarbejde at kæmpe for.

Så kan jeg jo som ny erhvervsordfører ikke lade være at blive inspireret af det, jeg hørte lige før i forhold til, hvordan ordføreren siger, hvordan vi kan udvikle vores industripolitik. Derfor vil jeg gerne høre lidt mere om, hvad det er for nogle overvejelser og tanker, der er omkring erhvervspolitikken.

Kl. 22:52

Anden næstformand (Jeppe Søe):

Ordføreren.

Kl. 22:52

Aaja Chemnitz (IA):

Tak. Erhvervsområdet er jo et hjemtaget område, men jeg synes sådan set godt, at vi kan kigge på, hvilke muligheder der kan være. Hvis vi skal sprede vores erhvervsinitiativer ud til ikke kun at handle om fiskeriet, som fylder 95 pct. af vores eksport, så er der jo turisme, der er råstoffer, der er landbaserede erhverv, og vi får nye landingsbaner i Grønland om ikke så lang tid. Så jeg tænker på, hvordan vi kan være med til at sikre, at vi får spredt turismen ud, hvordan vi kan være med til at sikre, at det her rent faktisk kommer til at være den kvalitetsturisme, som Grønland har brug for. Det er det, der ligger forrest lige nu, og så er der råstoffer.

Kl. 22:52

Anden næstformand (Jeppe Søe):

Hr. Karsten Hønge, Socialistisk Folkeparti.

Kl. 22:52

Karsten Hønge (SF):

Tak for en stærk politisk tale, og tak for en stærk personlig beretning – og især for at tale om håbet og optimismen i fællesskabet mellem vores folkeslag og vores nationer. Qujanarujussuaq – mange tak.

Jeg vil spørge om noget helt konkret. For kort tid siden kom den store beretning fra Sundhedskommissionen i Grønland. Hvilke konklusioner drager Inuit Ataqatigiit på baggrund af Sundhedskommissionens arbejde? For man må jo sige, at sundhedsvæsenet i Grønland – sagt sådan lidt underspillet – står over for nogle seriøse udfordringer.

Kl. 22:53

Anden næstformand (Jeppe Søe):

Ordføreren.

Kl. 22:53

Aaja Chemnitz (IA):

Mange tak for ordene. Jeg bliver også næsten helt rørt. Det er jo en tale, der er svær at holde. Det er også en, hvor det sådan kilder lidt i maven; skal jeg nu sige det på den her måde? Jeg ved, at min datter kigger med. Jeg er sådan set ret hårdhudet, når det gælder mig selv, men det er for at sikre min datter og andre grønlandske studerende og deres børn, der kommer efter, at jeg sådan set holder den her tale.

På sundhedsområdet tænker jeg at vi er i gang med at lave en sundhedspolitik hos IA hjemme i Grønland, hvor jeg også sidder med. Her kigger vi på at prioritere børn og kommer til at prioritere psykiatrien og kommer til at prioritere kræftområdet. Det er de tre områder, vi er nødt til at sikre bliver løftet. Der kigger vi bl.a. på de anbefalinger, som Sundhedskommissionen er kommet med, og prøver at koge det ned til noget, der bliver endnu mere konkret – de vigtigste politiske sager. Og så er det jo vigtigt, at det bliver et godt samarbejde mellem Inatsisartut og naalakkersuisut, men også Folketinget.

Kl. 22:54

Anden næstformand (Jeppe Søe):

Spørgeren.

Kl. 22:54

Karsten Hønge (SF):

Ja, for der er jo en række anbefalinger. Der var, som jeg lige husker det, var det ikke 32 anbefalinger, eller hvor meget det nu var. Der var i hvert fald mange anbefalinger i den, og jeg kan godt forstå, at man nok bliver nødt til at gøre, som Inuit Ataqatigiit gør her, nemlig at uddrage nogle, der så vil være de vigtigste. Derfor vil jeg lige spørge lidt mere ind til et område, som blandt mange andre måske springer i øjnene, for der er sundhedsvæsenet jo stærkt udfordret. Det er kræftområdet, hvor overdødeligheden blandt kræftpatienter i Grønland jo er så langt højere, end den er i de nordiske lande. Har IA et særligt bud på, hvad man kunne gøre inden for det område?

Kl. 22:55

Anden næstformand (Jeppe Søe):

Ordføreren.

Kl. 22:55

Aaja Chemnitz (IA):

Mange tak. Der var 119 anbefalinger, og vi har kogt det ned til 33. På kræftområdet tænker jeg at det kunne være rigtig godt, hvis man kunne indgå en politisk aftale mellem naalakkersuisut og regeringen i forhold til at sikre, at man havde bedre adgang til kræftpakkerne i Danmark for netop at sikre, at dødeligheden kommer ned. Desværre har vi også haft et dødsfald – en helt lille pige – som vores børnetalsmand bl.a. også har italesat. Der har været flere sager, hvor der har været bekymrende manglende indsats fra sundhedsvæsenets side, som faktisk har resulteret i dødsfald blandt børn. Det er jo noget, der påvirker rigtig mange af os hjemme i Grønland.

Kl. 22:55

Anden næstformand (Jeppe Søe):

Så er det hr. Flemming Møller Mortensen, Socialdemokratiet.

Kl. 22:56

Flemming Møller Mortensen (S):

Mange tak til fru Aaja Chemnitz. Det var en tale, som bar præg af det, jeg også kender ordføreren for: altid at være konstruktiv, samarbejdsvillig og fokusere på, hvor vigtigt det er at holde ligeværdigheden i hævd. Tak for talen, og tak for et virkelig godt samarbejde i hverdagen.

Hvis vi skal samarbejde i rigsfællesskabet og få det til at fungere og blomstre endnu mere, end det gør i dag, så er det helt afgørende, at vi kender mere og bedre til hinanden. Det er jeg fuldstændig enig med ordføreren i. Og jeg synes virkelig, at der er plads til forbedring, for kigger vi på, hvordan forholdet til Grønland f.eks. fylder i den danske bevidsthed og den danske debat, står det sammenlignet med det omvendte, hvordan Danmark fylder i den grønlandske debat, meget dårligt til. Der er virkelig et misforhold, og jeg er enig i, at det skal vi få noget gjort ved.

Ordføreren siger noget om det, og jeg fremhæver et par eksempler, f.eks. uddannelse i Danmark og DR, men vi må sige, at vi har diskuteret det her gennem mange år. Mener ordføreren, at vi skal gøre noget for at få det forpligtet yderligere?

Kl. 22:57

Anden næstformand (Jeppe Søe):

Ordføreren.

Kl. 22:57

Aaja Chemnitz (IA):

Tak, og også tak for ordene. Det er jo positivt, at man har lavet den her historiekanon, så man kommer til at undervise noget mere i historien i folkeskolen og gymnasiet. Men det er jo også vigtigt, at vi ligesom får den anden del med; det tror jeg sådan set vi er ret enige om.

Jeg tænker, at danske medier spiller en rigtig, rigtig stor rolle. Vi oplever jo også, at der er forhandlinger, også på kulturområdet, hvor vi ikke nødvendigvis sidder med. Det er jo derfor, vi har det ordsprog i Inuit Ataqatigiit, der lyder: Intet om os uden os. Det vil sige, at hvis vi ønsker rigsfællesskabet, er der måske også behov for, at vi sidder med i de kulturforhandlinger, der handler om medierne og den støtte, som man giver til forskellige medier. Jeg kan i hvert fald konstatere, når jeg læser de danske medier, at det godt nok er sjældent, jeg læser noget om Grønland. Det er blevet en lille smule bedre. Vi ser, at der er nogle få udsendelser, der handler om Grønland, men det er nærmest personbåret, hvem det er i DR, der synes, det er vigtigt, at det ligesom kommer frem.

Kl. 22:58

Anden næstformand (Jeppe Søe):

Spørgeren.

Kl. 22:58

Flemming Møller Mortensen (S):

Mange tak for det. Jeg synes også, det bliver bedre; jeg har også en stor opmærksomhed rettet mod det. Men jeg er også enig i, at vi skal blive ved med at have et stort pres i forhold til det.

Nu nævner ordføreren, at der bor 17.000 grønlændere i Danmark. Jeg tænker på, om der her er et uudnyttet potentiale. Jeg tænker på, om man kan integrere det og kan få dem til at være deltagende i det, der er det formidlingsmæssige. Tænker ordføreren noget om det?

Kl. 22:58

Anden næstformand (Jeppe Søe):

Ordføreren.

Kl. 22:58

Aaja Chemnitz (IA):

Tak. Altså, der er jo tidligere i Folketinget afsat nogle penge til at lave en podcast i Danmark. Det er en podcast, som er på grønlandsk, og som Siumut har fået afsat nogle penge til, og der deltager grønlændere i Danmark jo. En del af lytterne er bosiddende hjemme i Grønland, men der er også en del lyttere i Danmark.

Jeg synes sådan set, det lidt handler om at krydse den bro, så det ikke kun bliver på grønlandsk, men at det i lige så høj grad bliver at sikre almenbefolkningen i Danmark noget mere viden, også på et sådan lidt mere naturligt plan. Det kan være rejseprogrammer, eller det kan være boligprogrammer. Det kan være alle mulige almindelige programmer, som vi er vant til at have. Hvorfor ikke i Grønland eller Færøerne, når man nu også gør det i Danmark?

Kl. 22:59

Anden næstformand (Jeppe Søe):

Hr. Alex Vanopslagh, Liberal Alliance.

Kl. 22:59

Alex Vanopslagh (LA):

Tak for det. Jeg vil også istemme mig rosen af ordførerens tale, som bar præg af eftertænksomhed. Det, jeg gerne vil spørge ind til, er Grønlands økonomiske potentialer og hele erhvervspolitikken. Uanset om man ønsker, at Grønland skal opnå selvstændighed og derved også skal opnå økonomisk selvstændighed, eller man ønsker at forbedre sundhedsvæsenet, så kan man ikke komme uden om, at der er brug for virkelig at finde ud af, hvor de største potentialer i Grønlands økonomi er. Og der vil jeg egentlig høre ordføreren, hvor ordføreren mener, man bør sætte ind erhvervspolitisk i Grønland, og i forlængelse af det om der er noget, vi kunne gøre bedre fra dansk side.

Kl. 23:00

Anden næstformand (Jeppe Søe):

Ordføreren.

Kl. 23:00

Aaja Chemnitz (IA):

Tak for kommentarerne, og også tak for rosen. Jeg tænker sådan helt lavpraktisk. Når vi f.eks. snakker råstoffer, ved vi, at 78 pct. af de sjældne jordarter, som EU har brug for, findes i Grønland. Det synes jeg er interessant. Jeg ved, at der er et fund, bl.a. i Kiruna, men hvorfor kunne man ikke lige så godt være med til at investere fra EU's side i forhold til Grønland og i forhold til råstofområdet? Det kunne være et sådan konkret projekt, man kunne samarbejde med naalakkersuisut om.

Så er det jo vigtigt, at man også kigger på turisme og de her landingsbaner, der er på vej. Hvordan kan vi være med til at sikre, at det ikke bliver det her masseturisme og sådan set kommer til at give os nogen flere udfordringer? Vi ser jo med mange af de her krydstogtsturister, at det giver os nogle flere opgaver i forhold til search and rescue. Så det skal jo samtænkes, og der er også brug for at have en snak omkring de gråzoner, der kan være imellem Grønland og Danmark i forhold til erhvervsområdet.

Så er der hele det udenrigspolitiske område, Trade Council og ambassaderne rundtomkring ude i verden. Kunne man være med til at sikre, at når man taler om Invest in Denmark, taler man måske også om Invest in Greenland? Jeg tror sådan set, investeringerne nok skal komme derhen, hvor mulighederne er. Men vi skal være med til at oplyse noget mere over for interesserede investorer, i forhold til hvor de modne projekter er henne.

Kl. 23:01

Anden næstformand (Jeppe Søe):

Tak. Spørgeren.

Kl. 23:01

Alex Vanopslagh (LA):

Tak. Det lyder som gode bud. Jeg tænker også, at alt andet lige må der være et stort potentiale i forhold til hele råstofområdet. Ordføreren ved jo meget bedre end mig, hvor meget det fyldte i det seneste grønlandske valg. Måske var det ligefrem med til at afgøre det. Og noget af det var jo også at sige nej til nogle konkrete projekter. Jeg er med på, det var en særlig sag. Men kan ordføreren være bekymret for, at befolkningen måske har en skepsis over for for mange forundersøgelser og udvinding af forskellige råstoffer, eller var det en helt særlig sag, der var op til det seneste valg?

Kl. 23:02

Anden næstformand (Jeppe Søe):

Ordføreren.

Kl. 23:02

Aaja Chemnitz (IA):

Det var en helt særlig sag. Det var en mine i baghaven, kan man sige – en åben mine i baghaven et sted, hvor der bor rigtig mange folk, og hvor der er fåreholdere. For mig at se er der rigtig mange andre investeringsmuligheder i Grønland, også når vi snakker råstoffer. Vi har stort set alle former for råstoffer i det grønlandske samfund, og derfor tænker jeg, det er vigtigt, som man jo også sagde, da USA gerne ville købe Grønland: We are open for business, but we are not for sale.

Kl. 23:02

Anden næstformand (Jeppe Søe):

Så er det hr. Markus E. Olsen fra Siumut.

Kl. 23:02

Markus E. Olsen (SIU):

[Taleren talte grønlandsk].

Jeg vil gerne spørge om, hvad IA har tænkt sig med hensyn til det danske sprog, altså med hensyn til at det mindretal i Grønland, som er dansksproget, er i en meget magtbaseret situation. Hvordan kan IA arbejde for, at dansktalende kan få en grønlandsk uddannelse eller lære grønlandsk?

Kl. 23:04

Første næstformand (Leif Lahn Jensen):

Ordføreren.

Kl. 23:04

Aaja Chemnitz (IA):

Det, vi konkret arbejder for og kan gøre i Folketinget, er, at man i forbindelse med de uddannelser, som findes inden for statens område, såsom uddannelsen til kredsdommer, anstaltsbetjent eller nogle andre ting, kan italesatte behovet for, at det kommer til at foregå sådan, at rent grønlandsktalende også har mulighed for at tage dem. Det har vi gjort gentagne gange, f.eks. i forbindelse med den her arktiske beredskabsuddannelse, hvor vi skal være med til at sikre, at man kan komme ind. Så kan det godt være, at ens danske ikke er det bedste, men så kan man få noget danskundervisning som en del af det, men derudover kommer en del af undervisningen til at foregå på grønlandsk fremadrettet. Det er noget af det, vi rigtig gerne så i fremtiden forhold til Arktisk Kommando, politiet, kriminalforsorgen og de forskellige områder bl.a. inden for domstolene.

Kl. 23:04

Anden næstformand (Jeppe Søe):

Spørgeren.

Kl. 23:04

Markus E. Olsen (SIU):

[Taleren talte grønlandsk].

(Første næstformand (Jeppe Søe): Jeg skal bede om, at det bliver oversat til dansk).

Det, jeg spørger om, er: Hvad vil IA gøre for, at de dansktalende kan få et sprogkursus i grønlandsk?

Kl. 23:05

Anden næstformand (Jeppe Søe):

Ordføreren.

Kl. 23:05

Aaja Chemnitz (IA):

Det er jo ikke et anliggende for Folketinget, men for Inatsisartut. Noget, jeg ved at naalakkersuisut har arbejdet for, er bl.a. en integrationslov, som jeg ved at Inatsisartut behandler hjemme i Grønland, så det vil jeg egentlig lade være op til en debat hjemme i Grønland frem for her i Folketinget.

Kl. 23:05

Anden næstformand (Jeppe Søe):

Så er det hr. Sjúrður Skaale fra Javnaðarflokkurin.

Kl. 23:06

Sjúrður Skaale (JF):

Jeg vil bare også tilkendegive, at det var en meget fin og modig tale, specielt i det klima, der er. Jeg synes, at datteren, der kigger med, skal sige: Det var godt gået, mor. For moren er en brobygger, en pragmatiker, en praktisk anlagt person, som søger løsninger i den virkelige verden i stedet for at fortabe sig i meget abstrakte diskussioner, som er nemme at fortabe sig i, når situationen er svær. Så jeg synes bare, det var en fin og vigtig tale. Tak.



Kl. 23:06

Anden næstformand (Jeppe Søe):

Ordføreren.

Kl. 23:06

Aaja Chemnitz (IA):

Tusind tak til min gode kollega fra Færøerne, hr. Sjúrður Skaale, og også tak for det gode samarbejde og for en rørende kommentar. Jeg har i dag hørt flere tale om, også når vi snakker klima, at det ikke så meget handler om os, men om næste generation og næste generation. Nu er det min tredje periode i Folketinget, og jeg har været her i mere end 8 år, og jeg kan godt mærke, at man når hen i anden, hvad skal man sige, aldersklasse, og skal have læsebriller på og alle mulige andre ting. Men jeg synes, det er vigtigt, at det ikke nødvendigvis er os, vi kæmper for, men at det er for den kommende generationer. Så tusind tak.

Kl. 23:07

Anden næstformand (Jeppe Søe):

Ønskes opfølgning? Nej. Hr. Carsten Bach, Liberal Alliance.

Kl. 23:07

Carsten Bach (LA):

Tak, og selvfølgelig også stor tak for en tale med et stærkt personligt indhold og for både at tage samarbejdet, men også konflikt og indre spændinger i rigsfællesskabet op. Det sidste er måske lidt et minefelt, som jeg så vil prøve at gå udenom, også selv om jeg faktisk er forsvarsordfører, men det er nok det bedste. Så vil jeg i stedet for godt komme lidt ind på samarbejdet. For som jeg også spurgte ordføreren for Siumut om tidligere, kunne jeg godt tænke mig, hvis Inuit Ataqatigiits ordfører ville prøve at udlægge partiets politik omkring det fremtidige forhold og samarbejde i forhold til amerikansk tilstedeværelse på Pituffik Space Base, særlig relateret til det her fælles grundlag, der lige før sommerferien blev indgået i forhold til Arktis, hvor det faktisk står, at Danmark og Grønland skal bidrage til de allierede og NATO's interesser i Arktis.

Kl. 23:08

Anden næstformand (Jeppe Søe):

Ordføreren.

Kl. 23:08

Aaja Chemnitz (IA):

Tak. Folketingets Grønlandsudvalg har også lige været på Pituffik for ikke så lang tid siden, og jeg tænker sådan set, at jeg er rigtig glad for, at der er kommet den her nye aftale, som faktisk lige er trådt i kraft her den 1. oktober. Det var et grønlandsk-dansk-amerikansk samarbejde, der indgik aftale om, hvem som skal varetage den her servicekontrakt, og det er en millardkontrakt, som vi taler om, og som er på 12 år. Derfor håber jeg også, at der kommer til at ske nogle forbedringer, i forhold til at man lytter til de grønlandske ønsker, som der er, i stedet for som det var, da det udelukkende var et amerikansk selskab, som jo havde America first som deres vartegn, kan man sige. Nu bliver det Greenland first. Det har jeg hørt Inuksuk sige mange gange. Det er Inuksuk, der skal overtage den nye kontrakt.

Så er der hele forsvarsområdet, og der har vi jo en række ting, som vi skal have drøftet: kritisk infrastruktur, cybersikkerhed og diverse andre ting og sager. Her må man jo også kigge på NATO's styrkemål i forhold til at se, hvad det er, NATO ønsker, når de laver deres 360 graders analyse, og hvor det er, Arktis og det høje nord kommer til at fylde.

Kl. 23:09

Anden næstformand (Jeppe Søe):

Spørgeren. Frafalder. Så er det fru Trine Pertou Mach fra Enhedslisten. Værsgo.

Kl. 23:09

Trine Pertou Mach (EL):

Tak for det. Jeg vil gerne tilslutte mig koret af rosende komplimenter til ordførerens tale. Så vil jeg blot tage fat i det her spørgsmål om racisme, fordomme og mangel på ligeværd for grønlandske unge og voksne, som befinder sig her i Danmark. Jeg har personligt været slået fuldstændig bagover af de reaktioner, der har været fra de af os herinde fra Christiansborgs side, som har bakket op om ønsket om at kunne tale grønlandsk og færøsk fra talerstolen på lige fod med dansk. Der er virkelig nogle kolonigriller, der skal slås ud af hovedet, både hos kolleger her, men også ude i den danske befolkning. Så fuld opbakning herfra til, at vi gør noget for at bekæmpe racisme, også for de grønlandske borgere, der befinder sig i Danmark.

Mit spørgsmål går i virkeligheden på den ulighed, der er i Grønland, og som flere også har været inde på, og som jo også er i sundhedssystemet, og som i høj grad er betinget af uddannelse og arbejdsperspektiver, og selvfølgelig også hvor man bor. Hvad er IA's største visioner for bekæmpelse af ulighed i Grønland?

Kl. 23:10

Anden næstformand (Jeppe Søe):

Ordføreren.

Kl. 23:10

Aaja Chemnitz (IA):

Mange tak. I forhold til diskrimination og racisme er det jo altid et svært at emne, og det er også derfor, at den var svær. Jeg tænker også, at for at tage snakken er jeg også nødt til at give noget af mig selv. Jeg er nødt til at sige noget af det, der også er svært for mig, og italesætte noget af det, som jeg også oplever. Jeg har også været grønlandsstuderende, og jeg har også oplevet at blive ekskluderet, da jeg gik på RUC f.eks., og så kom jeg i en gruppe, hvor jeg så var med nogle, som var fra forskellige lande, og det fungerede ti gange bedre for mig fremfor at være i en gruppe med f.eks. kun danske unge. Det er jo personlige erfaringer, som jeg har, og derfor kan jeg, når jeg læser rapporten, se, at det jo ikke bare er taget ud af den blå luft, men det skete også for mere end 20 år siden, da jeg studerede.

Så jeg tænker, at vi kunne øge den her bevidsthed, for det er jo heller ikke altid, at det er ond vilje, men det er ofte på grund af manglende viden. Så på sundhedsområdet tænker jeg, at de visioner, som der er, er at sikre, at særlig fødsler er noget, som jeg ved er rigtig vigtigt. Man kan forhåbentlig føde flere steder i Grønland, end man kan i dag, og det er en vigtig vision for Inuit Ataqatigiit.

Kl. 23:12

Anden næstformand (Jeppe Søe):

Spørgeren.

Kl. 23:12

Trine Pertou Mach (EL):

Tak. Jeg har stor respekt og synes, at det er helt rigtigt, at selv om det er svært, er det meget vigtigt, at vi taler om det. Og man kan sige, at indtil videre står folkestyret, til trods for at der også er blevet talt grønlandsk i dag fra talerstolen. også tak til ordføreren for at give noget af sig selv, det tror jeg i virkeligheden er rigtig vigtigt, hvis man skal nå ind i de svære diskussioner. Omkring uligheden i Grønland kunne jeg godt tænke mig, hvis ordføreren kunne bruge det sidste svar på at tale lidt om den økonomiske ulighed. Hvad er det for perspektiver for beskæftigelse, erhvervsudvikling, uddannelsesudvikling, der kan være med til at løfte en højere grad af lighed ind i også den grønlandske befolkning?

Kl. 23:12

Anden næstformand (Jeppe Søe):

Ordføreren.

Kl. 23:12

Aaja Chemnitz (IA):

Mange tak. Den grønlandske ulighed er lig den amerikanske, og noget af det, jeg kæmpede for, da jeg var medlem af vores parlament hjemme i Grønland, var en fattigdomsgrænse hjemme i Grønland, for så kunne vi måle på særlig børnefattigdommen, altså hvordan det ser ud, og så kunne vi ligesom også handle på det. Jeg tror, det handler rigtig meget om at sikre, at endnu flere får sig en uddannelse. Vi har 50 pct. af vores unge, som hverken er i gang med uddannelse eller har et arbejde, så derfor er der et kæmpestort potentiale i forhold til at få dem ind i uddannelse. Det skal være på mange forskellige niveauer. Vi har brug for flere på også erhvervsuddannelser, også hjemme i Grønland.

Kl. 23:13

Anden næstformand (Jeppe Søe):

Dermed tak til fru Aaja Chemnitz for ordførertalen. Vi går videre i ordførerrækken, og det er nu fru Anna Falkenberg fra Sambandsflokkurin. Værsgo.

Kl. 23:13

(Ordfører)

Anna Falkenberg (SP):

Tak for ordet. »Intet menneske er en ø, fuldstændigt i sig selv; ethvert menneske er et stykke af kontinentet, en del af fastlandet; hvis en jordklump skylles væk af havet, bliver Europa mindre.« Ordene er ikke mine, men John Donnes, en engelsk digter og præst. Ordene faldt for mange år siden, ja, for at være helt præcis var det i 1624. Men betydningen af ordene er tidløs. Ordene bliver fortolket sådan, at John Donne vil fortælle os, at vi mennesker er forbundet til hinanden, og hvor vigtig den menneskelige forbindelse er for vores velbefindende og overlevelse som individer. Det er ikke ukendt, at politiske betydninger bliver lagt i John Donnes ejendommelige ord. Hvad nu hvis vi sætter Færøerne ind i den kontekst, at intet menneske er en ø? Så kunne vi fortolke teksten sådan, at det ikke er sundt for et land at isolere sig. Det er godt for Færøerne at være forbundet til Danmark, for som et øsamfund er det ligefrem nødvendigt at være en del af noget større.

Som medlem af Sambandsflokkurin er jeg tilhænger af samhørighed, og det kommer nok ikke som en overraskelse. Politikere, der er fortalere for rigsfællesskabet høres ofte sige, at der er tale om en unik konstruktion. Som statsministeren sagde i sin åbningstale: tre lande, tre flag, tre folk med hver sin identitet, kultur og sprog. Det, at vi er forskellige og alligevel holder sammen, gør rigsfællesskabet unikt. Vi har fundet en ordning i kongeriget, hvor Færøerne og Grønland i udstrakt grad er selvstyrende. Jeg kan godt se fordelene. Vi lovgiver selv på næsten alle områder og nyder samtidig fordelen af at være en del af noget større. Laver vi den korte sammenligning med John Donnes ord in mente, kan vi vel konkludere, at vi har det perfekte fællesskab. Er det så simpelt? Nej, desværre.

Tidligere i år var det 75 år siden, at hjemmestyreloven på Færøerne trådte i kraft. Overordnet har hjemmestyreloven sammen med overtagelsesloven fra 2005 været gunstig for forholdet mellem Færøerne og Danmark. Hjemmestyreloven er lidt ligesom grundloven i den forstand, at den ofte bliver sammenlignet med en harmonika. Du kan trække den sammen eller folde den ud, alt efter hvilken musik du vil spille. I disse 75 år er der hele tiden blevet justeret på, hvad Færøerne kan, og hvad vi ikke kan. På Færøerne er der en trang og en vilje til at styre selv på de fleste områder. Det vil jeg i hvert fald vove at påstå.

Mit parti, Sambandsflokkurin, er det parti, som har været med til at fremme næstflest overtagelser af sagsområder, på trods af at vi er et samhørighed parti. For det er ikke en modsætning at ville samhørighed, men samtidig overtage flere og flere sagsområder og derved blive mere og mere selvstændig. Vi ville gerne være i et ligeværdigt forhold med Danmark, det ønsker jeg i hvert fald. Selv om hjemmestyreloven har fungeret i 75 år, er det rimeligt at stille spørgsmålet, om hjemmestyreloven også skal være gældende de næste 75 år, eller om den skal erstattes af en anden ny lovgivning – en lovgivning, der vil danne ramme om vores moderniseret fællesskab, og som afspejler den tid, vi lever i, altså at vi fremtidssikrer vores samhørighed.

Der er i dag nogle forhindringer i hjemmestyreloven, som volder problemer nogle gange. Færøernes ageren i forhold til udenrigspolitik er hæmmet, og det giver særligt udslag i de forhold, hvor alle tre rigsdele er repræsenteret. Er der ikke fælles fodslag, skal Danmark i sidste ende udstikke kursen, og den er ikke altid den samme, som Grønland og Færøerne har sat. Færøerne bliver mere inddraget i forsvarspolitikken end tidligere på grund af den geopolitiske situation. Tilgangen er god og nødvendig, for med større viden kan færøske politikere blive bedre til at træffe afgørelser på området, men formelt ligger magten jo i Danmark, og ville vi ikke blive mere ligeværdige, hvis udenrigs- og sikkerhedspolitikken også formelt blev grundfæstet i det færøske politiske system? Det er et åbent spørgsmål fra min side, og det er også et åbent spørgsmål fra min side, om tiden ikke inde til at reformere ordningen i rigsfællesskabet.

Kl. 23:19

I sidste uge var jeg til en konference på Færøerne, hvor netop rigsfællesskabets konstruktion var til debat. Der synes der at være bred enighed blandt både eksperter og politikere om, at tiden er kommet til at lave ændringer – eller rettere sagt, der skal laves ændringer, hvis vores unikke fællesskab skal bestå. Hypotetisk blev der talt om en føderation, og man tilfører Færøerne større råderum, uden at grundloven nødvendigvis skulle ændres. Så er der selvfølgelig nogle, som vil løsrive sig helt fra Danmark. Sidstnævnte løsning er en falliterklæring, hvis du spørger mig. Jeg har ikke den forkromede løsning på talerstolen her i dag, men tiden kalder på ændringer, og jeg synes, vi skal være modige nok til at tage debatten, for det nytter ikke noget at stikke hovedet i busken som en struds.

Jeg må slå fast, at selv om jeg mener, at debatten om et fremtidigt forhold med Danmark er nødvendig, må jeg udtrykkelig sige, at vi skal finde en løsning, hvor vi stadig er sammen i en større enhed, hvad end den konstruktion kommer til at hedde eller være. John Donnes ord kommer til sin ret: Intet mennesket er en ø. Hvis en jordklump skylles væk fra havet, bliver Europa mindre. 18 små, men geostrategisk afgørende jordklumper i Nordatlanten udgør Færøerne. Disse jordklumper resulterer i et mindre Europa, hvis Færøerne ikke bliver betragtet og forhandlet med som en del af kontinentet. Vi ønsker en forbedret handelsaftale og et generelt styrket samarbejde med EU. Den danske regering er på sagen, hvilket er meget værdsat, men det er dog vigtigt at påpege, at den geostrategiske placering udgør en sårbar position i en krisetid.

Jo længere tid det tager at styrke samarbejdet med kontinentet, jo længere bliver de 18 jordklumper med stor geostrategisk betydning for verdens stormagter skyllet væk fra det europæiske fællesskab, som vi betragter os som en del af. Tiden er nu! Og det er muligt, for intet menneske er en ø fuldstændig i sig selv. Færøerne er ikke et land fuldstændig i sig selv. Danmark er heller ikke et land fuldstændig i sig selv. Færøerne og Danmark er lande i rigsfællesskabet, og det er på tide, at samarbejdet med EU bliver prioriteret, og det muliggøres med fællesskabets slagkraft i ryggen.

[Taleren talte færøsk].

Nu på dansk: Tusind tak til Præsidiet for at give os nordatlantiske folketingsmedlemmer mulighed for at holde vores taler på vores modersmål. Muligheden vil helt sikkert gavne dem, der føler sig bedre tilpas med at holde deres taler på modersmålet. Jeg vil dog fremadrettet benytte det danske sprog her i Folketingssalen, da jeg føler mig komfortabel med det danske sprog og vil gerne have en dialog med jer på dansk. Tak for ordet.

Kl. 23:22

Anden næstformand (Jeppe Søe):

Selv tak. Den første korte bemærkning er fra hr. Morten Dahlin, Venstre.

Kl. 23:23

Morten Dahlin (V):

Tak til ordføreren for en som altid god og velreflekteret tale og også for modet til at stille nogle af de svære og åbne spørgsmål, i forhold til hvordan vi udvikler vores rigsfællesskab, som jo er, som ordføreren siger, helt unikt, og det kræver også, at man nogle gange tør stille spørgsmålene uden på forhånd at have draget konklusionerne. Og også tak for de fine betragtninger om forholdet og dilemmaerne mellem samhørighed og naturligvis også muligheden for at udvikle det i en retning, som giver mening i et færøsk perspektiv.

Det, jeg egentlig godt kunne tænke mig at spørge om, er, om der er nogle konkrete steder, hvor ordføreren ser, at vi kan tage initiativer fra dansk side, som vil styrke det her unikke fællesskab, som vores rigsfællesskab er?

Kl. 23:24

Anden næstformand (Jeppe Søe):

Ordføreren.

Kl. 23:24

Anna Falkenberg (SP):

Tak for spørgsmålet, og tak for de rosende ord. Min intention med den her tale var også at ruske lidt op i systemet hernede. Vi har nogle tanker om det på Færøerne, nogle forskellige politiske, ideologiske holdninger til rigsfællesskabet, men ofte bliver der sat pæne ord på det hernedefra, uden at man faktisk gør sig nogen tanker om, hvad det er, der skal til.

Så mit opråb er lidt, at man fra dansk side også finder ud af, hvad man vil med rigsfællesskabet. Vil grundloven hele tiden være en forhindring i den debat, når vi kommer med nogle forslag til f.eks. et øget udenrigspolitisk råderum? Hvordan kommer I fra dansk side til en konklusion om, hvad I gerne vil med rigsfællesskabet?

Kl. 23:24

Anden næstformand (Jeppe Søe):

Spørgeren.

Kl. 23:24

Morten Dahlin (V):

Tak for svaret. Det ser jeg frem til at diskutere videre, bl.a. fordi jeg ved, at ordføreren har taget initiativ til netop at drøfte nogle af de her spørgsmål, og det glæder mig meget til at deltage i. Jeg glæder mig også utrolig meget til næste sommer at besøge Færøerne, hvor vi jo i Venstre har valgt at placere vores sommergruppemøde. Det bliver en stor oplevelse, som jeg ser frem til.

Et spørgsmål, der har fyldt meget her i salen i dag, er skattepolitik i en dansk kontekst. Jeg har hørt en lille fugl synge om, at der er nogle udfordringer i forhold til skattereglerne og nogle færinger, der er bosat i Danmark. Måske kunne ordføreren gøre mig klogere på, hvad udfordringen består i, og hvordan man eventuelt ville kunne løse det?

Kl. 23:25

Anden næstformand (Jeppe Søe):

Ordføreren.

Kl. 23:25

Anna Falkenberg (SP):

Tak for spørgsmålet, og I skal være så hjertelig velkomne på Færøerne næste år; jeg glæder mig til at tage imod jer.

Når det kommer til skattepolitikken, havde jeg så sent som i sidste uge et møde med politiet på Færøerne, med politiforeningen, og det er jo færinger og danskere, der bor på Færøerne, men arbejder for en dansk arbejdsgiver. Mange af dem oplever hvert år, når årsberetningen kommer, at de står til en skatteregning på 200.000-300.000 kr., altså i manglende skat. Og det er jo – nu tror jeg ikke, at jeg når at svare på det hele – en kæmpe udfordring, at skattesystemet i Danmark er så indviklet, at man ikke ved fra færøsk side, hvordan man egentlig skal håndtere det. Der er nogle konkrete løsninger på bordet, bl.a. at man ansætter en eller to personer i skattevæsenet, som håndterer de udfordringer, der er, mellem Færøerne og Danmark og kender til udfordringerne.

Kl. 23:26

Anden næstformand (Jeppe Søe):

Hr. Flemming Møller Mortensen, Socialdemokratiet.

Kl. 23:26

Flemming Møller Mortensen (S):

Tak til ordføreren for en rigtig god tale, og tak for et virkelig godt samarbejde. Og også tak, fordi vi havde en fantastisk rejse til Færøerne i foråret, hvor ordføreren var delegationsleder, og udbyttet var virkelig, virkelig stort. Det er jo ikke nogen hemmelighed, at Rusland opruster i Arktis og i Nordatlanten, og noget af det, der ligger på vores bord i den kommende tid, er jo lige nøjagtig at få kigget på, hvordan det er, vi skal handle på det set i forhold til forsvarsforliget. Derfor vil jeg gerne høre ordføreren, hvad ordføreren tænker af tanker om netop de forhandlinger, vi skal til at have.

Kl. 23:27

Anden næstformand (Jeppe Søe):

Ordføreren.

Kl. 23:27

Anna Falkenberg (SP):

Selv tak for en rigtig god tur, det var rigtig, rigtig inspirerende og også lærerigt for mig at være delegationsleder for første gang.

Vi har en spændt situation i Europa, det er der ingen tvivl om, og Færøernes tidligere forhold til Rusland har i den grad været sat på prøve, og jeg synes virkelig, at vi har klaret den prøve fra færøsk side. Vi har implementeret sanktioner mod Rusland, som vi aldrig har gjort før, eksporten til Rusland er næsten 0, og samtidig er der også en begyndende debat på Færøerne om, hvordan vi faktisk får sikret, at vi ikke bliver et pressionspunkt for Rusland, for vi ligger geostrategisk meget, meget attraktivt oppe i Nordatlanten. Der har jeg bl.a. spillet ind med nogle ting i forhold til forsvarsforliget, og den første overskrift hedder øget overvågning, altså at vi faktisk både ved, hvad der flyver i vores luftrum, men også hvad der er på vores vand og under vandet, og dernæst, at de tiltag, der bliver lavet i forsvarsforliget, også kommer det færøske samfund til gavn, f.eks. med skibsværfter osv.

Kl. 23:28

Anden næstformand (Jeppe Søe):

Spørgeren? Nej. Hr. Karsten Hønge, Socialistisk Folkeparti.

Kl. 23:28

Karsten Hønge (SF):

DR producerede jo dokumentarserien »Skyggekrigen«, og jeg tror nok, det fik det til at løbe koldt ned ad ryggen på mange af os, da vi så, hvordan russiske fiskefartøjer blev brugt til spionage mod Færøerne, mod rigsfællesskabet og jo generelt mod demokratiske lande. Hvilke initiativer tænker fru Anna Falkenberg at man sådan umiddelbart kan tage på baggrund af det, vi så i den dokumentarserie?

Kl. 23:28

Anden næstformand (Jeppe Søe):

Ordføreren.

Kl. 23:28

Anna Falkenberg (SP):

Først og fremmest tak for spørgsmålet. Der er blevet lavet nogle initiativer fra regeringens side, hvor russiske trawlere i dag ikke har mulighed for at komme ind i færøske havne, og hvor det kun er de trawlere, der kommer, der har direkte forbindelse med den fiskeriaftale, der er, og det har så resulteret i, at der faktisk næsten ikke er nogen russiske trawlere i færøske havne længere.

Det er en politisk diskussion på Færøerne, hvordan vi forholder os til den fiskeriaftale på længere sigt. Der er ikke kommet nogen udmelding fra landsstyret endnu, og det synes jeg er uheldigt for erhvervslivet, der ikke ved, hvad for et ben de skal stå på den 1. januar. Særlig når den regering, der sidder på Færøerne lige nu, har været ude at kritisere den forrige regering for at tage en beslutning for langt ude på året, så er det i den grad også en beslutning, der synger på sidste vers lige nu. For vi skriver oktober måned.

Kl. 23:29

Anden næstformand (Jeppe Søe):

Spørgeren.

Kl. 23:29

Karsten Hønge (SF):

Ja, det er jo klart, at både fiskeriaftalen og fiskeriet i det hele taget er sådan helt afgørende for Færøerne. Så selv om det måske vil være lidt urimeligt, vil jeg alligevel bede fru Anna Falkenberg om, at hun måske kunne sætte nogle hovedpunkter op for, hvad man forstår ved bæredygtigt fiskeri på Færøerne i øjeblikket.

Kl. 23:30

Anden næstformand (Jeppe Søe):

Ordføreren.

Kl. 23:30

Anna Falkenberg (SP):

Det var et meget, meget overordnet spørgsmål. Et bæredygtigt fiskeri kommer jo an på rigtig mange ting, og der tror jeg faktisk også, at Rusland spiller en rolle. For hvis vi skal kunne opretholde et bæredygtigt fiskeri i det færøske havområde, så er det også vigtigt, at vi ved, hvad de russiske trawlere fisker, både i vores farvande, men også i det internationale farvand, som ligger rundt om Færøerne. Der ved vi jo, at de, hvis de ikke har lov til det, og vi ikke ved, hvad de fisker i vores farvande, så opfisker de kvoter, der er i internationalt farvand, og de fisk kommer jo så ikke ind i de færøske farvande. Der tænker jeg specielt på blåhvilling.

Kl. 23:30

Anden næstformand (Jeppe Søe):

Så er det fru Sólbjørg Jakobsen fra Liberal Alliance.

Kl. 23:30

Sólbjørg Jakobsen (LA):

[Taleren talte færøsk].

Så skal jeg nok også tage det på dansk meget hurtigt. Jeg indleder med at sige tak for talen. Jeg er fuldstændig enig i, at det er dejligt, at man kan snakke sit modersmål inden for rigsfællesskabet her i salen, men at det som udgangspunkt skal forbeholdes i de tilfælde, hvor det er sådan, at man har nemmest ved det.

Det spørgsmål, jeg gerne vil stille, handler dog meget om, hvad færingerne mener, og derfor synes jeg også, det er lidt smukt at kunne sige det på færøsk. Jeg skal prøve at huske helt præcis, hvad jeg har sagt. Jeg tager godt imod de nytænkende idéer om at udvikle rigsfællesskabet. Tiden står jo ikke stille, og det er der heller ikke nogen der siger at rigsfællesskabet bør gøre, og derfor vil jeg gerne høre, hvad færingerne siger til de tanker, som ordføreren har gjort sig, og måske især ordførerens eget parti.

Kl. 23:32

Anden næstformand (Jeppe Søe):

Ordføreren.

Kl. 23:32

Anna Falkenberg (SP):

Tak for spørgsmålet. Takk fyri spurningurin. Og hvor er det også nærmest rørende at få et spørgsmål på færøsk herinde i salen. Det troede jeg ikke skulle ske.

Der har været en debat på Færøerne i noget tid om, hvordan vores forhold til rigsfællesskabet skal være. Jeg synes, specielt efter den her konference, jeg var til, at der har været en stemning på Færøerne om, at der skal gøres noget. For hvis vi ikke gør noget, kommer det ikke til at bestå, så læner vi os bare tilbage og venter, til der kommer en stor konflikt, som er så stor, at det så ender i en løsrivelse, eller at vi går hver til sit, hvis vi skal bruge ægteskabsmæssige forhold som eksempel. Så det er derfor, jeg synes, vi skal tage debatten nu, og min formand, hr. Bárður á Steig Nielsen, var i går i radioen på Færøerne, og han begyndte også lidt at sætte nogle ord på de ting, jeg også gør i dag, altså at vi faktisk har brug for at reformere vores fællesskab.

Kl. 23:33

Anden næstformand (Jeppe Søe):

Spørgeren.

Kl. 23:33

Sólbjørg Jakobsen (LA):

Tak. Det lyder også dejligt. Jeg tænker helt klart, at det er sådan en oplagt mulighed, at man nemlig udvikler det med både at høre, hvad man ønsker i Danmark og på Færøerne og for den sags skyld også på Grønland. Det lyder rigtig godt, og jeg synes faktisk, at det er modigt, at man tør tænke højt og ikke have en færdigudviklet plan, men at sige: Skal vi ikke gøre op med os selv, hvad det er, vi ønsker med rigsfællesskabet, så vi nemlig kan bruge de muligheder, der er? Tak for det.

Kl. 23:33

Anden næstformand (Jeppe Søe):

Ordføreren.

Kl. 23:33

Anna Falkenberg (SP):

Ja, det er jo nemlig nogle åbne spørgsmål, jeg stiller, og jeg tror egentlig, der er få, der havde troet, at det ville være mig, der stillede de spørgsmål, og at det måske ville være et andet parti og ikke Sambandspartiet, som ellers har stået fast om det, der var, og det, der skal være, og det synes vi også stadig vi vil gøre. Men vi synes bare også, at vi har brug for at nytænke vores samarbejde. For vi lever i en anden tid nu, end vi gjorde for 75 år siden, da hjemmestyreloven trådte i kraft.

Kl. 23:34

Anden næstformand (Jeppe Søe):

Hr. Morten Messerschmidt, Dansk Folkeparti.

Kl. 23:34

Morten Messerschmidt (DF):

Vi i Dansk Folkeparti havde et 3-dagesgruppemøde på Færøerne her i sommer. Det var – det tror jeg at jeg kan sige for alles vedkommende – en fantastisk oplevelse. Vi følte os virkelig godt taget imod og følte også en form for sjælsfællesskab med rigtig mange færinger. Det var fantastisk at gå i et land for første gang og så blive mødt af folk på gaden, som sagde: Hej Morten. Man havde en umiddelbar reference.

Det var en fantastisk oplevelse, og derfor tror jeg også, vi alle sammen i gruppen er kommet tilbage hertil med et stort ønske om at finde ud af, hvad vi kan gøre for fru Anna Falkenbergs land, for færinger, hvad enten de bor i Danmark, på Færøerne eller et andet sted i verden.

Fru Anna Falkenberg er inde på det her med en frihandelsaftale og EU, som jo, og det synes jeg er overraskende, ikke er en officiel dansk prioritet, og derfor vil jeg høre, om fru Anna Falkenberg tænker, at det er noget, vi skal bringe ind i de forhandlinger, der er, om en ny europapolitisk aftale her i løbet af efteråret.

Kl. 23:35

Anden næstformand (Jeppe Søe):

Ordføreren.

Kl. 23:35

Anna Falkenberg (SP):

Tak til ordføreren for de fine bemærkninger, for hvis der er noget, der kendetegner færinger, er det gæstfrihed og åbenhed, og at man altid bliver mødt med et smil.

Når det kommer til EU og frihandelsaftale, vil jeg gerne kvittere regeringen – både den her og den forrige – for faktisk at have gjort en hel del for at fremme det færøske ønske; det er blevet taget op på højeste niveau. Og det er selvfølgelig en opfordring til, at man bliver ved med at gøre det, for det nytter jo ikke kun at gøre det en eller to gange, men at man bliver ved.

Men jeg synes jo generelt, at man, når der bliver lavet europapolitikker her i Folketinget, så også tænker over, hvad man kan benytte vores fællesskab til, og hvad det er for nogle ønsker, der er fra Færøerne og Grønland af. For vi er jo ikke fuldgyldige medlemmer af EU og ønsker for så vidt heller ikke at blive det.

Kl. 23:36

Anden næstformand (Jeppe Søe):

Spørgeren.

Kl. 23:36

Morten Messerschmidt (DF):

Det sidste nærer jeg en til jalousi grænsende respekt for. Jeg kan i hvert fald sige, at med det forbehold, at Dansk Folkepartis og regeringens EU-politik nok ligger lidt fra hinanden, vil vi i det omfang, vi kan, i hvert fald gerne bære ønsket frem.

En anden ting, som jeg tænkte måske kunne være relevant at samarbejde om, er, at jeg forstår, at der er et ønske om en ny arrest på Færøerne, et område, som stadig væk hører under Danmark. Men er det rigtigt forstået? Og ville det have interesse, at vi f.eks. i Dansk Folkeparti, når vi har forhandlinger her i forhold til kriminalforsorgen, også bar det frem, og er det noget, vi kunne samarbejde om?

Kl. 23:36

Anden næstformand (Jeppe Søe):

Ordføreren.

Kl. 23:36

Anna Falkenberg (SP):

Tak for spørgsmålet. Vi er altid klar på at samarbejde, men jeg kan faktisk betrygge ordføreren med, at det faktisk står i regeringsgrundlaget, at der skal bygges et fængsel på Færøerne, som skal stå klar i 2029. Det har vi kæmpet for i rigtig mange år, og vi er rigtig glade for, at der har været en lydhørhed over for det, og at det generelt er de fleste, eller jeg tror, det er alle Folketingets partier, der bakker op om det.

Kl. 23:37

Anden næstformand (Jeppe Søe):

Så er det fru Aaja Chemnitz fra IA.

Kl. 23:37

Aaja Chemnitz (IA):

Tak til ordføreren for talen, og særlig tak for det gode samarbejde. Det er jo svært at huske, kan man nærmest sige, men ordføreren er sådan set ret ny i Folketinget, men er ret drevet. Og jeg vil bare sige tusind tak for det rigtig gode samarbejde. Vi har haft mange gode projekter sammen, og noget af det, som vi kæmper for, er at sikre mere viden både om Grønland og Færøerne. Og jeg nåede ikke at give en personlig anerkendelse til ordføreren, så det vil jeg i hvert fald gerne gøre: Tusind tak for samarbejdet, og også tusind tak for samarbejdet fremadrettet i forhold til forhåbentlig at sikre nogle penge til det her.

Nu er det jo en nordatlantpulje, og det vil sige, at noget af ansvaret også bliver lagt over til os, og der ligger sådan set 20 mio. kr. hvert år både til Grønland og Færøerne, som vi kan være med til at pege på, og det er jo egentlig en ret interessant ny opfindelse. Og jeg kunne godt tænke mig at høre ordføreren: Hvad er fordelene, og hvad er ulemperne ved den her nordatlantpulje set fra ordførerens synspunkt?

Kl. 23:38

Anden næstformand (Jeppe Søe):

Ordføreren.

Kl. 23:38

Anna Falkenberg (SP):

Tusind tak for de fine bemærkninger. Og jeg kan sige en til en, at jeg kan sige det samme om fru Aaja Chemnitz. Ja, jeg er ny her i Folketinget, og derfor er det rart at have fru Aaja Chemnitz som min kontormakker lige ved siden af, hvor jeg altid kan banke på døren og bede om et godt råd. Det er meget værdsat – det er det.

Når det kommer til finanslovsforhandlingerne, er jeg også glad for alle de fælles initiativer, som vi havde med i sidste forhandlingsperiode, og som vi også kommer til at have med nu. Når det kommer til det her med selve puljen, er det en udfordring, at der er nogle ting, som er danske ansvarsområder. F.eks. er resten, som vi var inde på lige før – politiet, udenrigs- og sikkerhedspolitik, andre mindre områder – ansvarsområder, som jeg synes det er uheldigt at vi skal forhandle ind i en nordatlantpulje, der er øremærket til andre ting, og det er egentlig ressortministerierne, som jeg føler bør prioritere at afsætte de penge.

Kl. 23:39

Anden næstformand (Jeppe Søe):

Spørgeren.

Kl. 23:39

Aaja Chemnitz (IA):

Mange tak. I forhold til at sikre noget mere viden kan man sige, at der tidligere har været afsat nogle penge både til Grønland og Færøerne i forhold til dokumentarer, radio og forskellige andre eksempler. Men hvordan kan vi på en eller anden måde gå ind og ændre strukturen? For lige nu bliver det jo projektmidler, som vi sådan set går ind og kæmper for til Grønland og Færøerne, men det er egentlig strukturen, vi er nødt til at gå ind og ændre i.

Kl. 23:39

Anden næstformand (Jeppe Søe):

Ordføreren.

Kl. 23:39

Anna Falkenberg (SP):

Jeg er helt enig, og jeg tænker, at det første, vi i hvert fald kan gøre, er at insistere på at deltage i de forhandlinger, der har relevans for os, for det er der, vi kan have noget at sige om de forhandlinger og de prioriteringer, der bliver lavet. Så det tror jeg er det første skridt. Og så tror jeg, det også er at insistere på, at man i alle ministerier forsøger at tænke: Hvad kan vi gøre fælles, altså fra færøsk og grønlandsk side? Hvad kan også gavne Færøerne og Grønland i de forskellige ressortministerier? For det er ikke kun i Udenrigsministeriet eller i Justitsministeriet. Det er sådan set generelt over alle ressortministerierne.

Kl. 23:40

Anden næstformand (Jeppe Søe):

Så er det hr. Anders Kronborg, Socialdemokratiet.

Kl. 23:40

Anders Kronborg (S):

Tusind tak for en, synes jeg, spændende, men også modig tale, for ofte forventer man jo, at politikerne er dem, der giver alle svar. Jeg synes faktisk, det er modigt at stille sig op og holde en tale, hvor man kan gå hjem og reflektere over nogle af de, synes jeg, meget relevante og vigtige spørgsmål, som ordføreren her stiller. Jeg vil gerne kvittere for den måde, som ordføreren arbejder på i forhold til rigsfællesskabet. Jeg sidder jo selv både i Færøudvalget og i Grønlandsudvalget, og ordføreren er formand for Færøudvalget, men har også valgt at være medlem af Grønlandsudvalget, og det synes jeg giver en god samhørighed og en god helhedsorientering omkring rigsfællesskabet.

Når nu ordføreren sidder som formand for Færøudvalget, vil jeg bare spørge ordføreren, om det ikke var et sted at starte, og om ordføreren ikke vil prøve at inddrage nogle af de her, synes jeg, væsentlige spørgsmål i Færøudvalget, hvor vi så kan tænke højt i forhold til også at kunne besvare dem, så vi ikke, som ordføreren siger, bare stikker hovedet i en busk som en struds.

Kl. 23:41

Anden næstformand (Jeppe Søe):

Ordføreren.

Kl. 23:41

Anna Falkenberg (SP):

Tak for spørgsmålene og bemærkningerne. For mig har det været vigtigt fra start af, at jeg ikke kun har Færøerne in mente, men at jeg faktisk har hele vores rigsfællesskab in mente, og der er de grønlandske vinkler ofte også vigtige, og det er de også i forhold til at reflektere over, hvad det er for nogle forskelle, der gør sig gældende mellem Grønland og Færøerne. Jeg er ikke ekspert i Grønland. Jeg ved heller ikke, om jeg kan betegne mig selv som ekspert i Færøerne, men det vil jeg næsten sige at jeg er.

I min tilgang til tingene er de ord, der hele tiden kører i mit hoved, en løsningsorienteret tilgang. Altså, når vi oplever, at der er nogle udfordringer, hvordan får vi dem så løst? Hvordan lader vi være med at konfliktmaksimere de udfordringer, der faktisk er? Og jo, der er helt klart nogle ting, som vi skal tage op i Færøudvalget, så vi faktisk får nogle drøftelser af dem. Det gælder også i forhold til det kommende år, når der kommer en rigsfællesskabsdebat, en redegørelsesdebat om Arktis osv.. Der synes jeg det er oplagt at vi politisk får sat nogle mere konkrete ord på, hvad for nogle løsninger de danske partier ser på.

Kl. 23:42

Anden næstformand (Jeppe Søe):

Spørgeren.

Kl. 23:42

Anders Kronborg (S):

Så vil jeg bare positivt kvittere ved at sige, at det arbejde vil Socialdemokratiet i hvert fald aktivt og engageret gå ind i. Jeg synes i virkeligheden også, at regeringsgrundlaget illustrerer, at rigsfællesskabet har en helt særlig plads med det meget store og vigtige afsnit, som er der. Så jeg vil bare kvittere ved at sige, at det arbejde vil jeg glæde mig til at formanden får sat aktivt på dagsordenen.

Kl. 23:42

Anden næstformand (Jeppe Søe):

Ordføreren.

Kl. 23:42

Anna Falkenberg (SP):

Det vil jeg også gerne kvittere for, både til regeringen, men også til regeringspartierne, i forhold til at rigsfællesskabet faktisk er prioriteret rigtig, rigtig højt. Så fristes jeg lidt til at sige, at det er på skrift, som det er lige nu, men jeg har stadig en forhåbning om, at det bliver udmøntet mere og mere. Vi er jo først nu gået i gang med dette folketingsår.

Kl. 23:43

Anden næstformand (Jeppe Søe):

Det blev den sidste kommentar. Tak til ordføreren. Næste ordfører på talerstolen er hr. Sjúrður Skaale fra Javnaðarflokkurin.

Kl. 23:43

(Ordfører)

Sjúrður Skaale (JF):

For et par uger siden fik jeg besøg af en gammel ven herinde på Borgen, og vi fortabte os i en verden af gamle minder og så store mængder af Rød Aalborg, at da vi forlod huset igen og tumlede videre rundt ude i byen, var vi ikke noget smukt syn. Jeg husker ikke alt, men jeg husker, at nogen sagde, da vi kom ud fra Borgen: Er det ikke ham der politikeren fra Færøerne? Og der blev hånligt svaret: Jo, det lader til, at han bruger Christiansborg som sin bodega. Jeg beklager over for formanden; jeg var ikke nogen værdig repræsentant den nat. Men hvis vi griber den nedladende og velfortjente kommentar og vi nu forestiller os, at Folketinget er en bodega, talerstolen er en bar og de taler, der holdes, er øller, der skænkes, ja, så har det, som formanden sagde lige før, altså det med, at det nu er Sjúrður Skaale fra Javnaðarflokkurin, haft en klar betydning de sidste 12 år, nemlig: Så er det sidste omgang; nu lukker vi.

Men i aften bliver sidste omgang en dobbelt omgang, for jeg har fået tilladelse til at skænke to øller, betinget af at den ene er færøsk og den anden er dansk. Jeg starter med at skænke en Carlsberg, og så bliver det en lille – det lover jeg – kort Föroya Bjór bagefter. At jeg har fået tilbuddet om at tale på færøsk og til gengæld får dobbelt taletid, skyldes ikke et krav fra mig, men at mange grønlændere ikke forstår dansk, og at mange i Grønland ser Folketinget som deres parlament. På Færøerne er dansk et kendt sprog, hvor ingen ser Folketinget som deres parlament. Men da man fra dansk side ofte forsøger at holde sådan en parallelitet mellem Grønland og Færøerne, har jeg altså også fået dobbelt taletid.

Jeg vil sige lidt om det store tema, som den aktuelle sprogdiskussion er udtryk for, nemlig rigsfællesskabets fremtid og det, der følger med af diskussioner om identitet og nationalfølelse, nationalisme og fællesskab. På Færøerne har kampen for sproget altid været fuldstændig synonym med den kamp for selvstændighed på alle områder, som er fuldstændig afgørende for landets opdrift. Færøerne, the Faroe Islands, die Färöer-Inseln, las Islas Feroe er leksikale beskrivelser udefra; Føroyar er en følelse, der kommer indefra. Uden den identitet, der ligger i sproget, er der ikke nogen nation at kæmpe for. »Til ét folk de alle høre,/som sig regne selv dertil,/har for modersmålet øre,/har for fædrelandet ild«.

Det drejer sig netop om at have en flammende ild for sit eget, ikke imod andres. Det var mit partis ideologiske fyrtårn, Peter Mohr Dams, grundtanke, når det gjaldt nationale spørgsmål. Hans idé om færøsk selvstændighed i fællesskabet med Danmark blev ført ud i livet med hjemmestyreloven fra 1948. Den må man sige har været en succes, og jeg vil derfor henlede Tingets opmærksomhed på Dams tanker og hans svar på datidens færøske nationalisme ved at plukke nogle sætninger ud af en politisk pamflet, som han skrev i 50'erne. Måske kan nogle lære noget af det i dag. Måske kan vi også lære noget af den måde, man agiterede politisk på for 70 år siden. Der står i den danske oversættelse:

Til læsning og omtanke for den ufordærvede og selvstændigt tænkende færøske ungdom. Nationalfølelsen er ikke tændt i dit bryst, fordi det hjem, du er født i, er stort og fint, eller fordi din hjemstavn er storslået eller dit fædreland er magtfuldt, men kun fordi du er født der. Der har du med alle sanser suget i dig alt det, som din fod trådte på, og som dit øje så, og gennem barndommen er det blevet en del af dig selv, og i modersmålet har din barndom fået liv, hver sten, hver lille plet, hvert kryb fået navn. Det er sunget for vores ører, lige fra moderlivet, ved hvert øjekast og hvert skridt, vi tog, udsprunget og vokset ud af selve livet. Det er formet af landets natur, af stormene, brændingens brusen, af stilheden og saligheden, hårdhedens skønhed og det regntunge uvejr.

Jeg erindrer  om, at det altså er en partipolitisk pamflet, en politisk agitation, jeg læser op af her, ikke? Det er noget andet end TikTok i dag.

Kl. 23:49

Vi kan ikke være andet en færinger, så sandt som at den sjælelige del af mennesket er uløseligt betinget af landskab og livsbetingelser. Dette skal dog ikke udviske den store almenmenneskelige del af os. Den, der rækker ud over landegrænser og er betinget af menneskelivet ud i den store verden.

Der tales videre om en harmonisk verden, hvor hver nation især har sit eget, som er smukt og godt, og som også kan skabe glæde hos andre nationer. Men så advares der om en tendens til at være blind for slægtskabet med andre og den overdyrkede trang til at være sig selv nok, der gjorde menneskerne fremmede for hinanden og skabte misforståelser og had. Og så står der, apropos bodega:

Oven på den livsberigende drik, nationalfølelsen, ligger et giftigt skum, et skum med sprængstof, med den grummeste magtsyge. Det må vi se og anerkende, samtidig med at vi ser og glædes over det smukke i selve drikken. Der er folk, som ikke blæser dette skum væk, før nationalfølelsen fine drik nydes. De drikker sig ind i vildfarelse og lader sig besnære af de værste kræfter. Men bliver skummet blæst væk, giver drikken dig noget af det reneste og smukkeste, der findes i sjælen, og kærlighed til alt, hvad der er godt, så langt som din fod og din tanke rækker.

Der tales så om, hvordan mit parti på basis af disse tanker har løst det nationale spørgsmål nogle år i forvejen, og at det var helt afgørende at gøre det i fuld enighed med den brødrenation, som vi har et århundredgammelt forhold til. For hvis vi skal udvikle det gode og værdifulde i vores nationale verden, må vi første fremmest for vores egen skyld lade djævelen eje alt hadet til en anden nation – læs Danmark – og i stedet sætte forståelse og broderligt samarbejde.

Om modersmålet står der, at man gik ind i kampen for, at det skulle have den øverste plads i alle forhold, men samtidig understregede man rettighederne for det danske sprog, der, som der står, i hundredvis af år er blevet benyttet i sprog og tale med præst og embedsmænd og andre fremmede, som vi færinger i generation efter generation har fået dyrebare åndelige værdier igennem.

Der står altså, at vi skal udvikle vores selvstændighed på alle felter, men samtidig respektere skæbnefællesskabet med Danmark. For det var altså ikke en ond magt, man havde med at gøre. Det var Kingo, Brorson og Grundtvigs hjemland. En sådan værdibaseret, pragmatisk og politisk, modsat strengt juridisk, tilgang til forholdet mellem landene, kræver en forståelse fra dag til dag og fra sag til sag, og sådan har det i det store hele været siden 1948. Denne ånd har også i det store hele præget den tid, hvor jeg har arbejdet i gråzonen mellem Danmark og Færøerne.

Så sent som i dag har jeg på et møde med regeringen aftalt løsninger på to sager, som det er sket hundredvis af gange før. Men ordningen har været så succesfuld, og Færøerne er nu blevet så selvstændigt, at virkeligheden er vokset langt ud over de formelle rammer. De rummer ikke længere de behov, vi har.

Udlændingeområdet, medlemskab af internationale organisationer såsom WTO og sammenfiltringen af handels- og sikkerhedspolitik kalder altså på en ny ordning. Jeg håber bare, at filosofien og ånden forbliver den samme, selv om formaliteterne ændres, at vi drikker forsigtigt af den omtalte livgivende drik, og at vi undgår at ende som to mænd, der forlod Christiansborg for et par uger siden, uden at have udvist denne forsigtighed. De for vild, de faldt. Den ene, bodegapolitikeren, endte endda på hospitalet. Lad os lære af det, og lad os fortsat puste det giftige skum af, når vi serverer det politiske øl. Og så kommer den færøske øl:

Kl. 23:53

[Taleren talte færøsk].

Tak.

Kl. 23:58

Anden næstformand (Jeppe Søe):

Selv tak. Normalt skal man oversætte det direkte, men jeg går ud fra, at det var en opsummering af den danske tale, dog uden det med hospitalsindlæggelsen, så vidt jeg lige kunne høre, men det kan man jo godt vælge at tage ud af sin tale.

Nu skal vi til hr. Flemming Møller Mortensen fra Socialdemokratiet.

Kl. 23:58

Flemming Møller Mortensen (S):

Mange tak til hr. Sjúrður Skaale for en god og fyldig tale i forhold til det indholdsmæssige. Vi havde en virkelig dejlig rejse til Færøerne med Færøudvalget i foråret, og jeg må sige, det var en indholdsrig og udbytterig rejse. For mit eget vedkommende fik jeg et kunstværk med hjem af kunstneren Edward Fuglø, som handler om rigsfællesskabet, og som nu kan forsøde mit liv med rigsfællesskabets fyldighed og værdi.

Jeg vil spørge ordføreren om noget. Ordføreren har givet tydeligt udtryk for, at Færøerne skal gøre sig mindre afhængige af handelen med Rusland og skal have bedre adgang til markederne i Europa. Derfor vil jeg gerne spørge: Er der en rolle, som Danmark kan spille i rigsfællesskabet i forhold til lige nøjagtig det spil? Danmark er jo en del af EU. Altså, kan vi gøre noget i forhold til den handelsaftale, ordføreren tidligere har talt om, mellem Færøerne og EU? Tak.

Kl. 23:59

Anden næstformand (Jeppe Søe):

Ordføreren.

Kl. 23:59

Sjúrður Skaale (JF):

Tak. Spørgeren slæber så meget færøsk kunst med til Danmark, at han snart kan åbne en hel udstilling. Jeg synes, det er farligt for et lille demokrati som Færøerne at blive økonomisk afhængig af et stort diktatur som Rusland. For med økonomisk indflydelse kommer politisk indflydelse. Med økonomisk afhængighed kommer politisk afhængighed. Jeg synes, det er en farlig ting. Det må jeg sige. En bedre adgang til det europæiske marked ville klart være en meget god vej ud af det. Danmark er en del af EU og skal selvfølgelig gøre noget markant for, at vi kan få en bedre adgang for vores produkter på det europæiske marked. Nu er vi faktisk en råvareeksportør. Vi eksporterer råvarer ind på det europæiske marked. Der bliver de forædlet, og der bliver værdierne skabt. Det er en uholdbar situation, og der er et stort behov dér. Men jeg forstår, at regeringen arbejder med det og skubber på det, den kan.

Kl. 00:00

Anden næstformand (Jeppe Søe):

Så er det hr. Jens Meilvang fra Liberal Alliance.

Kl. 00:00

Jens Meilvang (LA):

Mit spørgsmål er nok lidt i samme stil. Men jeg vil gerne først sige tak for en rigtig god tale. Jeg forstod det meste af det. Det er sådan, at for 10 måneder siden, da vi åbnede Folketinget, spurgte jeg ind til, hvordan det gik med den her fiskeriaftale med Rusland. Det er sådan, at Danmark har doneret omkring 13 mia. kr. til Ukraines kamp mod Rusland, og så synes jeg, det er lidt paradoksalt, at Færøerne sådan indirekte økonomisk støtter Rusland ved at have en fiskeriaftale med dem, og så vil jeg gerne høre, hvordan det går med at få den ophævet. Jeg fik indtryk af for 10 måneder siden, at man arbejdede på det osv., men jeg kan forstå, at der stadig væk er en aftale. Hvordan går det med at få ophævet den fiskeriaftale?

Kl. 00:01

Anden næstformand (Jeppe Søe):

Ordføreren.

Kl. 00:01

Sjúrður Skaale (JF):

Nu har jeg personligt brugt meget, meget stor energi på at kaste mest muligt lys på konsekvenserne af samarbejdet med Rusland, og der er ingen tvivl om, hvor jeg står i det spørgsmål. Det, der er sket, er, at man har lukket havnene for skibe, som ikke er en del af fiskeriaftalen. Man har støttet Ukraine med penge og humanitært, og man har taget 170 flygtninge fra Ukraine også. Man har fordømt invasionen, og man står på den rigtige side. Men fiskeriaftalen er ikke afviklet. Ligesom Danmark køber russisk gas, har Færøerne stadig væk en fiskeriaftale med Rusland. Den skal aftales på ny eller afvikles inden for et par uger. Den britiske regering har også været inde på spørgsmålet, så jeg ved ikke, hvordan det ender. Jeg sidder ikke i landsstyret, men jeg håber, at vi kommer ud af Rusland så hurtigt som muligt.

Kl. 00:02

Anden næstformand (Jeppe Søe):

Spørgeren.

Kl. 00:02

Jens Meilvang (LA):

Jeg siger tak for svaret.

Kl. 00:02

Anden næstformand (Jeppe Søe):

Det er der sikkert ikke nogen kommentarer til. Så er det hr. Morten Messerschmidt, Dansk Folkeparti.

Kl. 00:02

Morten Messerschmidt (DF):

Jeg vil gerne have lov til at takke hr. Sjúrður Skaale for at bistå med det besøg, som vi kunne aflægge i Færøerne, og for at vi facilitere, at vi kunne stifte bekendtskab med både færøsk politik, åndsliv og ikke mindst gastronomi. Det var en meget, meget stor fornøjelse. Det gælder især åndslivet, det kan man jo også høre i hr. Sjúrður Skaales tale. Det er meget sjældent, man hører danske politikere referere til Kingo, Brorson og Grundtvig. Det er dejligt at høre, at der er en del af rigsfællesskabet, hvor det er fuldstændig naturligt. Her i Danmark trækkes vi med en kulturradikal, åndløs regering, må man sige, som afskaffer vores helligdage, og der vil jeg bare høre hr. Sjúrður Skaale om noget. Hvis han skal træde lidt op i helikopteren og være kommentator for en stund, hvordan ville det så gå for en færøsk politiker, der foreslog at afskaffe store bededag.

Kl. 00:03

Anden næstformand (Jeppe Søe):

Ordføreren.

Kl. 00:03

Sjúrður Skaale (JF):

Det var næsten et retorisk spørgsmål. Han ville få det svært. Ellers vil jeg sige, at det var en glæde at hjælpe med at arrangere turen til Færøerne. Det var en stor glæde, og skulle det være en anden gang, så bare sig til.

Jeg tror måske, at en politiker, der afskaffede store bededag, ikke ville være politiker så længe mere efter det.

Kl. 00:03

Anden næstformand (Jeppe Søe):

Spørgeren.

Kl. 00:03

Morten Messerschmidt (DF):

Så vil jeg efter så mange år i et rigsfællesskab mellem Danmark og Færøerne håbe, at det for en tid vil være færøske tilstande, der kommer til Danmark.

Kl. 00:04

Anden næstformand (Jeppe Søe):

Ordføreren.

Kl. 00:04

Sjúrður Skaale (JF):

Jeg stemte ikke i den sag, jeg holdt mig udenfor, og jeg ser det som en rent dansk sag. Så jeg har ikke nogen mening. Jeg har måske en holdning til det, men jeg har ikke som politiker nogen sådan politisk mening om det, og jeg siger ikke noget om det. Det er en dansk indenrigspolitisk sag.

Kl. 00:04

Anden næstformand (Jeppe Søe):

Så er det hr. Frederik Vad fra Socialdemokratiet.

Kl. 00:04

Frederik Vad (S):

Tak for det. Jeg havde den store fornøjelse lige før sommerferien at drikke en kop kaffe på hr. Sjúrður Skaales kontor, og jeg må sige, at jeg, efter at have været knap et år i det her parlament, så synes, at hr. Sjúrður Skaale er en af de mest inspirerende åndsmennesker, der er i det her rum, og det vil jeg gerne kvittere for.

Så kunne jeg godt tænke mig at spørge hr. Sjúrður Skaale, om der, når hr. Sjúrður Skaale kigger ud over verden eller ud over rigsfællesskabet, så er noget, som han synes vi skal holde øje med i den kommende sæson. Har han nogle vise ord eller en eller anden betragtning her på falderebet, som er god for os parlamentarikere her i Tinget lige at få med på vores færd ind i den nye folketingssæson? Tak.

Kl. 00:05

Anden næstformand (Jeppe Søe):

Ordføreren.

Kl. 00:05

Sjúrður Skaale (JF):

Det var selvfølgelig et særdeles åbent spørgsmål. Altså, den største udfordring, vi står med, og det, jeg synes vi kan kigge på, og hvor vi skal finde en skillelinje, er sammenfiltringen, overlapningen af sikkerhedsforhold og handelsforhold. Vi har et fællesskab, én stat, formelt én stat, men en del er uden for EU, en del har en fiskeriaftale med Rusland, en del har det ikke, og det er jo sikkerhedspolitik, det er fiskeripolitik, og det er handelspolitik, og det er alt sammen vævet sammen, og det er uklart, hvor ansvaret ligger.

De russiske skibe, som er på Færøerne, bliver, så vidt jeg ved, ikke undersøgt af den danske efterretningstjeneste. Når de samme skibe kommer til Norge, får de besøg af den norske efterretningstjeneste og bliver undersøgt, og om bord på nogle af de skibe er der fundet militærudstyr. Så det er en ting, som er uafklaret, og vi må finde en løsning på, hvor skillelinjen går, og hvem der har ansvaret for hvad.

Kl. 00:06

Anden næstformand (Jeppe Søe):

Spørgeren.

Kl. 00:06

Frederik Vad (S):

Så vil jeg bare kvittere og sige, at jeg håber, at hr. Sjúrður Skaale giver en kop kaffe i den nye folketingssæson.

Kl. 00:06

Anden næstformand (Jeppe Søe):

Ordføreren.

Kl. 00:06

Sjúrður Skaale (JF):

Jeg giver en kop kaffe og også en Rød Aalborg, hvis du lover, at vi ikke drikker fire af den slags.

Kl. 00:06

Anden næstformand (Jeppe Søe):

Dermed tak til ordføreren. Det er blevet fredag, og nu er det tid til statsministeren.

Kl. 00:06

Statsministeren (Mette Frederiksen):

Tak for en rigtig god dag her i Folketinget. Hvis man lige var landet fra Månen og hørte debatten, både her i salen, men nok også kommentatorernes udlægning af den, skulle man jo tro, at alt var galt i Danmark: velfærden, den grønne omstilling og måske især mine taler – der er alt for meget Shu-bi-dua, den er for altmodisch, vitserne er for gamle og for dårlige, og kan en statsminister ikke gør det bare lidt bedre end at skrive ind til Sara & Monopolet?

Jo, det tror jeg sådan set godt jeg kan. Så af hensyn til alle landets kommentatorer kommer der nu noget, der går endnu længere tilbage, som er endnu mere dansk, som er endnu mere populærkultur og endnu mere nostalgisk. Det er en referenceramme, der er evig aktuel, nemlig Matador. Det er tiderne, der skifter, og en verden i opbrud, og familier af forskellig baggrund og politisk overbevisning. Allerede nu kan jeg se det på jer. Alle sidder og tænker: Hvem af karaktererne minder man selv mest om, og hvad med de politiske modstandere?

Når jeg nu lyttede til hr. Alex Vanopslagh, og nu er han her desværre ikke i salen, tror jeg nok, at jeg selv er gamle fru Fernando Møhge, og lidt som hun gør med Misse, gør jeg, hvad jeg kan, for at holde regeringen i kort snor, og jeg må også forstå, at jeg skælder og svinger med taktstokken. Og hr. Alex Vanopslagh er så måske den entreprenante vestjyde, der ankommer med toget til byen med et lidt mærkeligt indhold i kufferten den her gang, et ønske om at legalisere kokain eller, må jeg forstå på debatten, i hvert fald et ønske om at afkriminalisere det.

Uanset om der er tale om det ene eller det andet, vil jeg gerne sige, at jeg er helt og aldeles, lodret og helt og aldeles grundlæggende uenig i det. For lige så vigtigt det var at give lægeordineret heroin til de mest udsatte misbrugere – og dem vil regeringen gerne gøre endnu mere for at hjælpe – lige så skadeligt vil det selvfølgelig være at slippe kokainforbruget fri. Måske vender vi tilbage til det i debatten. For her og nu vil jeg lave tre nedslag: Velfærd eller skat? Arbejde eller frihed? Klima eller miljø? Det er tre emner, der nogle gange er modsætninger, selv om de ikke behøver at være det.

Men inden da vil jeg komme med en lille betragtning: I løbet af debatten i dag har der været hundredvis af korte bemærkninger. SF og Enhedslisten har haft i alt over 40 korte bemærkninger og mange gode betragtninger, også mange, jeg har været enig i. Men jeg synes ikke, jeg hørte en eneste, der handlede om løn til offentligt ansatte. For et år siden handlede alt ellers om løn, og man gik også til valg på, at lønnen skulle være bedre. Det gjorde Socialdemokratiet også. Nu står vi så i spidsen for en regering, der er i gang med at gennemføre det lønløfte. Og hvor er så venstrefløjen? Den er væk, den er videre.

Nu handler det så om noget andet, nemlig velfærd eller skat? Og lad os bare tage den, for fru Pia Olsen Dyhr har været i arkiverne og citeret mig for et budskab om, at velfærd er vigtigere end skattelettelser. Det kan man finde rigtig mange citater om, og det mener jeg i øvrigt stadig væk. Men jeg har også været en tur i arkiverne, fra dengang SF selv sad i regering og tog ansvar, i øvrigt bl.a. for en skattereform, der gav et større arbejdsudbud end det, der følger af regeringens kommende skattereform. Dengang sagde fru Pia Olsen Dyhr, og jeg citerer:

Vi har fremlagt en skattereform, der både sikrer flere i arbejde, at alle bidrager til gang i væksten, og at vores fælles velfærd kan udvikles.

Hvad er så egentlig situationen nu her 10 år senere? Ja, vi bruger flere penge på velfærd, kommuner og regioner, end SRSF-regeringen gjorde – flere penge – og vi planlægger en højere offentlig vækst end SRSF-regeringen gjorde. Det kendetegner netop ikke det SF, jeg godt kan lide, at man som Maude går op og lægger sig, når det er svært, og I er jo faktisk med i stort set alle aftaler, vi laver i de her år. Og tak for det, for vi har brug for jer nu. For sandheden er jo, at med et råderum på 68 mia. kr. er det ikke et spørgsmål om skattelettelser for hverken 5 mia. kr. eller mere end det, og om det er det, der kommer til at gøre en nævneværdig forskel for velfærden.

Kl. 00:11

For det, der medfører besparelserne derude lige nu, er nogle af de underliggende tendenser: at udgifterne til bureaukrati og administration bare stiger og stiger, at udgifterne til specialundervisning bare stiger og stiger, og at udgifterne til det specialiserede socialområde bare stiger og stiger. Hvis ikke vi snart begynder at diskutere det med hinanden, kommer vi til at skøjte rundt i nogle overordnede termer. Det har vi også som socialdemokrater et ansvar for; det ved jeg godt. Og det kan vi godt, men måske er tiden nu til at komme et skridt videre og komme ind til det, det reelt handler om. Kommunerne har regnet sig frem til, at hver fjerde krone i folkeskolen nu bruges på kun 6 pct. af eleverne. Det siger sig selv, at der skal være et ordentligt skoletilbud til det barn, der har behov for en særlig indsats, ligesom der selvfølgelig skal være det til mennesker med handicap, udsatte og voksne med ondt i livet – selvfølgelig. Men udviklingen er så voldsom nu, at vi her i huset bliver nødt til at forholde os til det i stedet for bare at påstå, at hvis man dropper en skattelettelse, vil alle problemer i velfærden være løst, for det er desværre ikke rigtigt.

Lytter man til hr. Pelle Dragsted, og velkommen til som ny politisk ordfører for Enhedslisten, er han skuffet over Socialdemokratiet. Jeg må sige, at det er der heller ikke så meget nyt i. Røde i »Matador« får på et tidspunkt en opringning, da han sidder nede på Jernbanerestauranten, og da han kommer tilbage til bordet, udbryder han: De vil have en artikel af mig. Om hvad?, bliver der spurgt. Jeg ved ikke, om det er Fede, eller hvem det er, men der bliver i hvert fald spurgt om det. Svaret er: om Staunings forræderi mod arbejderklassen. Så vi har hørt det før. Hr. Pelle Dragsted er idealist, og jeg indrømmer gerne, at han holdt en interessant og perspektivrig ordførertale, velargumenteret, men som Røde i »Matador« er også hr. Pelle Dragsted afhængig af, at der er en driftig kvinde med virkelyst, der rent faktisk tjener nogle penge og får tingene til at ske. Det er selvfølgelig Agnes, som jo faktisk minder ret meget om den dreng, som hr. Morten Dahlin fortalte om i sin i øvrigt fremragende ordførertale: Julius, der sælger slushice på fodboldstadioner, selvfølgelig Brøndby Stadion, og som har sat sig som mål at omsætte for 1 mio. kr., når han bliver 16 år.

Gad vide, tænker jeg jo i mit stille sind i dag, hvad Agnes Jensen egentlig ville tænke om den debat, vi har med hinanden om arbejdsmoral. Det er, så vidt jeg kan vurdere, en debat, der bevæger sig længere og længere væk fra den virkelighed, som de fleste danskere stadig væk befinder sig i. Det er en virkelighed, hvor man står op om morgenen og går på arbejde, hvor man passer sit og sine med al den mening og al den selvrespekt, som det fører med sig, og hvor man forsørger sig selv og samtidig er en del af et arbejdsfællesskab med kolleger. Man hjælper hinanden, man bytter vagter, man får nye idéer og gør hinandens arbejde bedre, og en gang imellem bliver der også plads til den fyraftensøl. Danskernes arbejdsmoral er tårnhøj. Der er flere mennesker i beskæftigelse end nogen sinde før, og når finansministeren flere gange har kunnet opjustere råderummet, og når dansk økonomi er stærk, skyldes det bl.a. de reformer, som skiftende flertal her i Folketinget har gennemført. Vi er ikke blevet et velstående land på grund af vores mineraler, olie eller sjældne jordarter. Vi er blevet et rigt land, fordi vi hver især og tilsammen yder en indsats.

Det, jeg har forsøgt at advare imod, er, at vi taler netop det at gå på arbejde ned, for det er jo sådan set danskernes hverdag, vi snakker om. Hvorfor skal man her fra talerstolen tale om den, som om vi alle sammen er fanget i et stort hamsterhjul, der bare snurrer og snurrer? Hvorfor skal vi bilde hinanden ind, at alt er slidsomt og hårdt? Og hvorfor skal vi påstå, at det at gå på arbejde konstant skal være meningsfyldt, selvrealiserende og fyldt med lykke? Det ved vi jo godt at det ikke er. At gå på arbejde er også slud og sne, mørke morgener, opgaver, der bare skal løses, og vagter, der bare skal tages på skæve tidspunkter, og alt muligt andet, som vi vel at mærke gør alligevel, selv om det er sne og slud. Det danske Folketing må ikke blive et curlingparlament. Vi må ikke blive et curlingparlament, der forsøger at bilde danskerne ind, at vi kan fjerne alle problemer på vejen, at ingen må opleve modgang, og at fællesskabet er ligegyldigt, fordi alle nu bare skal være sin egen lykkes smed.

Kl. 00:17

Er det så omvendt et ideal, at vi skal arbejde 24 timer i døgnet alle ugens dage, eller at fritid er det onde? Nej, selvfølgelig ikke. Det har jeg i øvrigt heller ikke hørt nogen argumentere for, ikke engang mig selv. Jeg ved godt, at det kan være svært at få hverdagen til at hænge sammen, når man er børnefamilie – jeg har været der. Selvfølgelig er der mennesker, for hvem det rigtige er at arbejde deltid. Jeg kunne ikke drømme om at gøre mig til dommer over det. Nok har vi hver især vores problemer, men danskernes liv, som de er flest, er heldigvis gode liv. Det er rigtig gode liv. Jeg synes sådan set, hr. Christian Rabjerg Madsen formulerede det meget præcist, da han påpegede, at trivsel også hænger sammen med, om man har et arbejde og engagerer sig i fællesskaber, der er større end en selv.

At vi socialdemokrater har en anden holdning til vækst og arbejde end Alternativet og fru Franciska Rosenkilde, er velkendt. Den diskussion har vi haft mange gange. Men at høre hr. Søren Pape Poulsen, fru Pernille Vermund og andre partiledere fra det, der i hvert fald engang var borgerlige partier, argumentere for, at arbejde og arbejdskraft næsten er ligegyldigt, minder jo efterhånden om gode gamle Viggo Skjold Hansen. Engang var man så handlekraftig; engang kunne man ikke få arbejdsudbud eller reformer nok, men nu, pludselig, er man rar og god ved alle. Man siger: Har du ikke lyst til at arbejde? Pyt, det behøver du ikke. Har du ikke lyst til at undvære en helligdag? Pyt, det slipper du for. For ingen skal være skaffedyr for staten, lyder det – sikke et udtryk.

Faktisk har jeg måttet slå det op i ordbogen i dag. Et skaffedyr er en person, som er forsørger af en familie. Det er jo sådan set positivt nok, men, som der også står om sprogbruget, er det et udtryk, der oftest bruges spøgende eller nedsættende. Det er alligevel ejendommeligt, at vi er kommet til et sted, hvor borgerlige partier bruger den slags begreber om mennesker, der sådan set bare går på arbejde, og at staten bliver talt om med sådan en lidt væmmelig distance, nærmest som noget ondskabsfuldt. Hvad er staten så egentlig? Det er jo vores velfærdssamfund; det er jo børnenes skole, det er omsorgen for vores gamle og vores syge; staten er også de penge, vi sender til Ukraine for at støtte deres frihedskamp; staten er de penge, vi bruger på vores politi og på danskernes tryghed; og staten er også den grønne omstilling.

Siden aftalen om klimaloven har vi prioriteret over 110 mia. kr. frem mod 2030 til elektrificering, energieffektiviseringer, udtagning af lavbundsjorder, fangst og lagring af CO2 og meget, meget andet. Samtidig har vi en konkurrence kørende herinde om, hvem der er mest utålmodige på klimaets vegne. Jeg har godt bemærket, at Danmarksdemokraterne og Nye Borgerlige konkurrerer meget intenst om sidstepladsen i den konkurrence. Vi er heldigvis mange andre, der går efter førstepladsen. Derfor bliver vi også nødt til at gøre op med nogle af de benspænd og de regler – og dem er der mange af – der forsinker udrulningen af mere vedvarende energi, hvilket i øvrigt fru Monika Rubin rammende fortalte om tidligere med et digt af Halfdan Rasmussen.

Så ja, vi er utålmodige, og det skal vi være, men det er altså ikke det samme som, at alt er gået i stå. Man må ellers forstå, at det var derfor, hr. Martin Lidegaard ikke gik med i den brede regering. Nu er det jo nærliggende at kigge lidt ind i »Matador«. Det er næsten som Elisabeth Friis, ikke? Man mener alt det rigtige, er sød og omgængelig,og så kan man alligevel ikke rigtig bide til, når chancen er der. Det er ærgerligt, for hvad har vi nået, siden vi dannede denne regering sammen med brede flertal her i salen?

Kl. 00:21

Her kommer bare et par af resultaterne. Vi har indgået aftale om danmarkshistoriens største udbud af havvind. Den første CO2 lagret i den danske undergrund i Nordsøen. Vi har kickstartet dansk produktion af brint. Danskerne er godt i gang med at konvertere deres olie- og gasfyr til fjernvarme og varmepumper. Vi har nået meget nu, og selv om vi stadig mangler en masse, kan vi alligevel godt tillade os at være stolte over, at det igen og igen lykkes Danmark at finde en vej frem i den grønne omstilling, som er ambitiøs, som skaber vækst, og som har opbakning i store dele af den danske befolkning. Det her ligger mig meget på sinde, for i andre lande, også tæt på os, ser vi, hvordan generationskløfterne vokser frem, og vi ser, hvordan nogle holdninger trives i byerne, og i provinsen kan de se næsten modsat ud. Det er, enten fordi den grønne omstilling rammer skævt eller for hårdt eller for hurtigt. Det har vi indtil nu undgået i Danmark, og det er fantastisk. Derfor er jeg også glad for, at det var et stort set samlet Folketing, der stod bag landbrugsaftalen – fra Enhedslisten over til Nye Borgerlige. Dengang var vi enige om, at landbruget skal omstilles til at være mere klimavenligt, miljøvenligt, samtidig med at det er økonomisk bæredygtigt, at udledning af drivhusgasser skal nedbringes, samtidig med at vi også tager hensyn til konkurrenceevnen. Umiddelbart kan det jo godt lyde som hinandens modsætninger, men det er jo nu, hvor det bliver konkret, at det skal stå sin prøve.

Kan vi bygge den bro i Danmark? Det kan vi, og det skal vi, og derfor ærgrer det mig også, at fru Inger Støjberg på forhånd melder sit parti ud af forhandlingerne om en CO2-afgift. Jeg er ikke sikker, men jeg mener, det er Gitte Graa, der i Matador siger: Fremtiden, hvad er det for noget?. Men hvis man virkelig gerne vil dansk landbrug, skal man jo ikke tegne sådan et billede af, at det er som det dengang berømte Damernes Magasin, altså at det er det, der er dansk landbrug, og at dansk landbrug ikke vil udvikling, for det er jo ikke rigtigt. Mange danske landmænd arbejder målrettet og samvittighedsfuldt for at gøre dansk fødevareproduktion endnu mere bæredygtigt, og det er alt det, som en CO2-afgift skal understøtte. Bliver det nemt? Nej, men som min egen far ville sige, er der heller ikke nogen, der har sagt, at det skal være nemt.

Noget af det, der i hvert fald heller ikke nemt, er, hvordan vi får bugt med den bandekriminalitet, vi oplever særlig her i København. Det er ikke meget, jeg har hørt til den i debatten i dag, og det ærgrer mig, for det er helt almindelige mennesker, der betaler prisen, når der bliver skudt i vores gader. Jeg synes personligt, at kritikken mod regeringen var meget rituel, da vi præsenterede vores forslag til en ny bandepakke. Vi hæver straffen for f.eks. at bære kniv. Det er nødvendigt. Der findes ikke et eneste godt argument for, at nogen skal tage kniv med i skole. Gør man det, skal det straffes, og det skal efter vores mening straffes hårdere end i dag. Man bliver ved med at stille spørgsmålet, om de hårde straffe virker. Ja, man kan jo slå ned i Rigspolitiets serviceeftersyn af bandepakkerne, og jeg citerer: »Strafskærpelser vurderes at være meget effektfulde redskaber, idet de i høj grad bidrager til, at bandemedlemmer over lang tid kan sættes ud af spil, hvilket typisk lægger en dæmper på bandernes kriminelle aktiviteter og skaber ro i miljøet.« jeg håber derfor, at vi kan nå til enighed i Folketinget hurtigt om at lave en god aftale på bandepakke IV.

Som jeg sagde i tirsdags, er der i det hele taget meget, vi gerne vil, ikke mindst når det gælder uddannelse. Derfor vil jeg gerne have lov til at kvittere for den meget positive modtagelse kommer, der er kommet fra næsten, tror jeg, alle partier i dag i forhold til den debat, vi har rejst om skolen, om autoritet for lærerne, mere ro i klassen og en bedre balance mellem det praktiske og det faglige.

Den respekt for lærerne skal vi også have med, når det handler om velfærden for de ældste medborgere i vores samfund, og derfor kommer der også i den her samling et forslag til en ny ældrelov, og noget af det, vi kommer til at tage fat på, er, hvordan man vurderer, hvilken hjælp den enkelte har behov for. Det er det, man på politikersprog kalder visitation. I dag finder den sted langt væk fra den enkelte borger i kommunernes centrale visitationsenheder, men hvad ville der ske, hvis vi i stedet lod det være op til sosu'en, der sammen med den ældre vurderede, hvad det er, der er behov for. Det ville i hvert fald give den ældre meget mere selvbestemmelse.

Kl. 00:26

Større selvbestemmelse og selvstændighed en dag må man sige også er ønsket i rigsfællesskabet. Det var et stort øjeblik i dag, da der blev talt på grønlandsk. Tak for diskussionen, tak for modet til at have flyttet også vi andre herhen, og tak til alle fire nordatlantiske mandater for jeres engagement. Der bliver rejst mange vigtige sager her i Folketinget på baggrund af netop jer fires arbejde. Det er sager om fordomme og diskrimination, om udenrigspolitik og en ny geopolitisk virkelighed, om spiralsagen og alt det, der ligger midt imellem.

I mandags mødtes jeg med min færøske og min grønlandske kollega, lagmanden og formanden for naalakkersuisut. Både Færøerne og Grønland er optaget af, især, at få øget handlemulighed på det udenrigspolitiske område. Jeg vil gerne gøre det helt klart, at det er fuldstændig legitimt, også selv om det udfordrer det rigsfællesskab, vi kender, og måske især kendte. Det er derfor, vi har lavet et kontaktudvalg, og som jeg nævnte i min tale i tirsdags, er det her også drivkraften i, at vi bevæger os mere og mere væk fra det, der har været et ulige magtforhold.

Meget i vores tid handler om at bygge bro og finde løsninger, og her til sidst, klokken er ved at være mange, skal vi måske blive inspireret af vores egen historie. Om få dage markerer vi 80-året for de danske jøders flugt til Sverige. Mere end 7.000 danske jødiske mænd, kvinder og børn tog en nødvendig og hjerteskærende beslutning om at flygte, da ordren fra Berlin blev givet om deportering. Tusindvis af danske landsmænd og -kvinder hjalp til.

I Matador er flere af karaktererne involveret i modstand mod besættelsesmagten. Alle husker grisehandleren med billedet af Hitler, der er sømmet fast på indersiden af lokumsbrættet. Han ryger 30 dage i arresten, hvis jeg husker ret. Der er den gode Elisabeth Friis, der pakker de illegale blade, og det er faktisk Maude, der i afsnit 18 træder i karakter. Med hjælp fra Mads Skjerns søn Daniel kører hun hr. Stein i sikkerhed, da ingen andre kan. 

Danmark stod sammen, og siden anden verdenskrig har vores land været frit. Men kampen for fred og demokrati er blevet overleveret som en af de fineste gaver fra generation til generation. I dag gør den sig især gældende uden for vores egne grænser. Verden har i dag været vidne til endnu et blodigt og ondskabsfuldt russisk angreb på helt almindelige mennesker i Ukraine. Der meldes om flere end 50 dræbte civile. På Danmarks vegne sender jeg vores dybeste kondolence til det ukrainske folk. Angrebet, krigen, ufriheden, volden og ligegyldigheden over for menneskeliv bør kun gøre os endnu mere stålsatte på vores vedholdende støtte til Ukraine. Tak for ordet.

Kl. 00:30

Første næstformand (Leif Lahn Jensen):

Tak til statsministeren. Så har vi en række korte bemærkninger, og den første er til fru Pia Olsen Dyhr. Værsgo.

Kl. 00:30

Pia Olsen Dyhr (SF):

Jeg slog jo gamle tante Møghe op på Google og fandt ud af, at tante Møghe er kendt som Korsbæks ældste person. Hun hører meget dårligt og lider af tiltagende demens, idet hun ofte spørger efter afdøde personer. Nu kender jeg statsministeren godt og ved, at statsministeren ikke spørger efter afdøde personer. Men jeg tænker, at statsminister nogle gange høre lidt dårligt. For jeg nævnte faktisk løn til offentligt ansatte. Jeg havde endda en debat med hr. Hans Andersen om løn til offentligt ansatte. Jeg synes faktisk, det er en vigtig del af det. Men jeg synes også, det er lidt forkert, at statsministeren er gamle tante Møghe. Jeg synes, statsministeren er sådan lidt mere som Ingeborg med masser af energi og gåpåmod i starten – indtil hun gifter sig med Venstremanden og ender i småborgerlighedens hus. Men lad det nu være. Statsministeren skal vide, at der er plads til at komme tilbage og blive den energiske og klar til kamp.

Kl. 00:31

Første næstformand (Leif Lahn Jensen):

Statsministeren.

Kl. 00:31

Statsministeren (Mette Frederiksen):

Ja, men hun smutter sådan lidt afsted lidt lusket ud af bagdøren på et tidspunkt, og det har jeg altså ikke nogen planer om at gøre i forhold til det regeringssamarbejde, der nu er sat i gang.

Det er rigtigt, at karaktererne faktisk skifter karakter undervejs, og det bliver man jo også nødt til at gøre i politik. Jeg hørte godt ordvekslingen, og jeg tror egentlig mest, den var begrundet i, at der bliver spurgt fra Venstre, om skat så ikke også er vigtigt, når nu løn er det. Det, jeg bider mærke i, er, hvor flygtig vores politiske debat er. For jeg kan godt huske debatter her i Folketinget, hvor løn er blevet fremstillet som det allerallervigtigste. Og derfor undrer det mig bare, at det, når vi ikke engang har en trepartsaftale på plads endnu, så kan være helt fraværende i, tror jeg, mere end 40 korte bemærkninger i dag fra de partier, der ellers tidligere mente, at det var det allervigtigste. Mit budskab er selvfølgelig, at der er flere ting, der er vigtige på en og samme tid. Og gør vi vores arbejde ordentligt, kan vi også løse dem.

Kl. 00:32

Første næstformand (Leif Lahn Jensen):

Spørgeren.

Kl. 00:32

Pia Olsen Dyhr (SF):

Jeg tror, at når vi kigger på den offentlige sektor, er løn en del af det, hvad jeg faktisk både nævnte i min tale og i mit svar til hr. Hans Andersen og faktisk også til fru Anni Matthiesen. Løn er en del af det. Jeg tror også, bedre arbejdsvilkår er en del af det. Jeg tror også, at det, at der er større anerkendelse for det arbejde, man har, og bedre uddannelse, er en del af det. Jeg tror, der er flere elementer i det. SF har aldrig ment, at løn kun er det eneste rigtige. Jeg tror også, det er vigtigt at anerkende, at nogle af de her mennesker, der i dag har valgt at være på deltid, jo er det, fordi de ikke har andre muligheder. Det er på grund af, at de har et arbejde, der er så hårdt, at de ellers ikke kommer igennem hverdagen.

Kl. 00:32

Første næstformand (Leif Lahn Jensen):

Statsministeren.

Kl. 00:33

Statsministeren (Mette Frederiksen):

Jamen jeg tror, der er rigtig mange forskellige begrundelser for at gå på deltid. Og nogle af dem, der vælger at gå på deltid i den offentlige sektor, gør det jo helt åbenbart, fordi de arbejder med mennesker, der måske er i en svær livssituation, og fordi det derfor er et arbejde, der i virkeligheden kræver mere end så mange andres arbejde. Det er jo derfor, jeg selv er optaget af et lønløft, især til sosu-gruppen, fordi jeg måske synes, der har været en tendens til, at lønkronerne er gået mere i retning af skrivebordet i stedet for til de mennesker, der arbejder med mennesker i den offentlige sektor.

Kl. 00:33

Første næstformand (Leif Lahn Jensen):

Så er det fru Inger Støjberg.

Kl. 00:33

Inger Støjberg (DD):

Tak, og tak for sammenligningen, om end jeg måske synes, jeg minder lidt mere om grisehandleren. Han fik godt nok kun 30 dage i arresten for sin modstand imod noget, der var forkert (Munterhed). Jeg fik 60. Til gengæld havde han hunden med. Det fik han lov til. Det kan jeg forstå at jeg har et problem med. Men det er sådan set ikke det, jeg vil spørge til.

Jeg vil spørge til den artikel dér i Zetland i dag. For jeg må sige, at jeg simpelt hen er meget, meget forvirret over, hvad det er, der foregår, når landets udenrigsminister jo på en eller anden måde tilsyneladende har gjort en meget, meget stor personlig indsats for at få rejst nogle vindmøller ud for Ringkøbing Fjord. Mener statsministeren ikke, at det er lidt pudsigt, at vi har en udenrigsminister, der bliver bespist med dyr kaviar og årgangsvine betalt af en investeringsfond, CIP, i betragtning af, at CIP så efterfølgende får en fordel i forbindelse med det her udbud af et meget, meget stort vindmølleprojekt?

Kl. 00:34

Første næstformand (Leif Lahn Jensen):

Statsministeren.

Kl. 00:34

Statsministeren (Mette Frederiksen):

Hvorfor er det mærkeligt, at udenrigsministeren engagerer sig i at få sat flere vindmøller op i Danmark? Det ville da være mere mærkeligt, tangerende bizart, hvis ikke udenrigsministeren var optaget deraf. Og jeg minder bare om, at da den åbne dør, som mange af os her i Folketinget har været meget, meget glade for, blev smækket i bogstaveligt i hovedet på regeringen og dermed også Folketinget, var der, som jeg hørte det, et massivt ønske hos Folketingets partier om, at vi gjorde alt, hvad vi kunne, for at få åbnet den dør. Og alt, hvad vi vil på klimaområdet, og alt, hvad vi forsøger, endda med meget, meget stor succes, at statuere på den globale scene, handler jo om, om vi kan blive ved med at være det foregangsland, som vi har været i en årrække. Så personligt er jeg meget, meget glad for, at vi har en udenrigsminister, der engagerer sig i spørgsmålet. Jeg ville synes, det var meget forkert, hvis ikke han var optaget af det.

Kl. 00:35

Første næstformand (Leif Lahn Jensen):

Spørgeren.

Kl. 00:35

Inger Støjberg (DD):

Må jeg spørge: Synes statsministeren, at det er helt normal kutyme, at man i en regering først lige spiser en helt overdådig frokost med nogle lobbyister for derefter at tilgodese dem med et statsligt udbud? Altså, i normale udbud er det jo sådan, at den, der vinder, også er den, der har det bedste bud og det højeste bud. Vil statsministeren derfor svare på, om det fortsat er tilfældet, at det er på den måde, eller om vi i dag er nået derhen, hvor det er en god frokost, der afgør det her med, hvem det er, der vinder et udbud?

Kl. 00:36

Første næstformand (Leif Lahn Jensen):

Statsministeren.

Kl. 00:36

Statsministeren (Mette Frederiksen):

Det er jo i sig selv en relativt grov påstand at fremføre, at det skulle forholde sig sådan. Og jeg kommer ikke til at indgå i diskussioner på den præmis. Jeg kommer i øvrigt heller ikke til at indgå i diskussioner på præmisser, hvor nogle papirer ud af et samlet hele måtte være lækket til et medie. Jeg vil gerne anholde den præmis, at det er forkert, at en regering går op i, at der bliver sat de vindmøller op, og at regeringen har brugt endog mange timer og mange kræfter på, at den åbne dør, som tidligere har været en del af dansk succes, blev åbnet op igen.

Kl. 00:36

Første næstformand (Leif Lahn Jensen):

Så er det hr. Alex Vanopslagh.

Kl. 00:37

Alex Vanopslagh (LA):

Tak for det. Jeg synes ikke, at man kan anklage statsministeren for sådan at forskelsbehandle Folketingets medlemmer og den danske befolkning, for efter at have skældt ud på den danske befolkning en uges tid fik vi også lige alle sammen en omgang her. Jeg synes jo nu, at det må være gode gamle tante Møhge, der er den korrekte reference til statsministeren.

Jeg vil også følge op på Zetland-artiklen, dog med en noget anden vinkel. Jeg tror, at det, en del af os undrer os over, jo er, at når man læser de her artikler, får man det indtryk, at man kunne have valgt en model, som betød, at man opstillede markant flere havvindmøller meget hurtigere, men af en eller anden grund fravalgte man den og satte et udvalg i gang ovre i Udenrigsministeriet. Jeg kunne egentlig bare godt tænke mig at høre: Kan statsministeren ikke redegøre for, hvorfor man har gjort det, og hvad det kloge er i det? Så kan vi jo så komme videre og bruge tiden på noget andet end Zetland-artikler, hvis ikke det skulle være vigtigt.

Kl. 00:38

Første næstformand (Leif Lahn Jensen):

Statsministeren.

Kl. 00:38

Statsministeren (Mette Frederiksen):

Jeg vil sige to ting. Det er for mig ganske ejendommeligt, at man ikke kan have en politisk diskussion uden at blive skudt i skoene, at der skældes ud. Hvorfor kan vi ikke i Danmark have en diskussion af, hvad vi synes er det rigtige at gøre i vores arbejdsmarkedspolitik, uden at det bliver oversat til, at man skælder ud? Hvorfor kan man som statsminister ikke rejse en debat om Aula? Bare rolig, jeg kommer til at gøre det, også selv om nogle i Folketinget ikke synes, at man skal gøre det.

Nu fik jeg lige at vide her, inden jeg gik på talerstolen, at på baggrund af en beregning, man har lavet til dagbladet Politiken, har man fundet ud af, hvor mange beskeder der bliver sendt mellem kl. 7.30 og kl. 8.30 hver dag på Aula. Det er 600.000. Det tror jeg faktisk at jeg ville have nævnt i min tale i tirsdags, hvis jeg havde vidst det, og jeg ville have gættet på et relativt lavere tal. Jeg synes sådan set bare, at det understreger et af de problemer, vi har. Så jeg anerkender ikke den præmis, at man ikke kan rejse en debat, og at man ikke kan være til stede i en debat, uden at det skal oversættes til, at man skælder ud. Jeg synes faktisk, at det ødelægger den offentlige debat.

Kl. 00:39

Første næstformand (Leif Lahn Jensen):

Spørgeren.

Kl. 00:39

Alex Vanopslagh (LA):

Jeg blev ikke pikeret over statsministerens udtalelse om Aula. Jeg tror måske endda, at jeg var den eneste partileder, der var ude at erklære sig enig med statsministeren og rose den del af talen, altså om folkeskolen. Men jeg er med på, at statsministeren mener, at Aula er det vigtige, og det kan vi jo komme videre til, hvis vi kan få svar på de andre spørgsmål. Hvorfor er det, at man tilsyneladende har valgt en model fra, der kunne give mere energi fra havvind? Det vil vi gerne vide, og vi vil også gerne høre om den her lidt spøjse konstruktion med havvindsudvalget her. Hvem er egentlig den ansvarlige ressortminister for de beslutninger, der bliver truffet der? Så kan vi gå videre til det vigtige med Aula bagefter, men jeg håber, at vi kan få svar på det med havvind først.

Kl. 00:39

Første næstformand (Leif Lahn Jensen):

Statsministeren.

Kl. 00:39

Statsministeren (Mette Frederiksen):

Der har været én eneste interesse fra regeringens side, og den bliver ved med at være der. Det er, at vi får etableret så meget vedvarende energi som overhovedet muligt. Det er afgørende i forhold til klimaforandringerne. Det er også aldeles afgørende i forhold til Danmarks placering på den globale scene.

Det er klimaministeren, der er ansvarlig for en del af den vedvarende energi. Når vi så taler om det med åben dør, er der jo så også et EU-spor, for der er vi inden for sådan de almindelige konkurrenceregler i forhold til EU.

Kl. 00:40

Første næstformand (Leif Lahn Jensen):

Så er det hr. Søren Pape Poulsen.

Kl. 00:40

Søren Pape Poulsen (KF):

Jeg håber, at alle i Folketinget vil arbejde mest muligt på hurtigst muligt at få mest mulig havvindkapacitet op af hensyn til de udfordringer, vi har med vores klima. Jeg stod ved pulten her nede foran talerstolen den 7. februar 2023 og stillede statsministeren et spørgsmål efter en artikel, der havde været i avisen, om, hvorfor man havde sat åben dør-ansøgningerne i bero. Den dag kunne statsministeren ikke helt svare og sagde, at det må vi vende tilbage til, for hvad har årsagen været: Er det et EU-problem, eller er det noget herhjemme? Det stod ikke helt klart, og det er jo sådan set fint nok.

Vi har alle sammen presset på for, at vi fik gjort noget ved den åben dør-ordning, og så er det i hvert fald nyt for mig, og jeg tror mange andre, at der er seks ministerier, der er kommet og har sagt: Lad os lave et hurtigt udbud, det er en mulighed, på 12,5 GW. Havde vi alle sammen vidst det, tror jeg, vi havde omfavnet det og sagt, at så skal regeringen da ikke bruge en masse tid på en juridisk gråzone med åben dør-ordningen, altså hvis man kan gå i gang med 12,5 GW.

Så nu spørger jeg bare: Hvorfor har man ikke gjort det? Hvorfor har man ikke talt med Folketinget om det, men er gået videre ad den lille, smalle vej? Jeg insinuerer ikke noget, og jeg beskylder ikke nogen for noget. Jeg vil bare gerne vide hvorfor.

Kl. 00:41

Første næstformand (Leif Lahn Jensen):

Statsministeren.

Kl. 00:41

Statsministeren (Mette Frederiksen):

Som jeg sagde før, har der kun været en interesse i regeringen, og det er at understøtte den grønne omstilling. Det er ikke nogen hemmelighed, at vi som regering var ærgerlige over, at den åbne dør blev lukket. Det var vi rigtig, rigtig ærgerlige over. Når jeg den dag ikke kunne svare særlig fyldestgørende, var det, fordi det netop ikke var en politisk beslutning. Det var på baggrund af en vurdering i ministerierne af sådan den juridiske ramme, og det skal man jo reagere på som regering. Men det er jo ikke, fordi regeringen på noget tidspunkt har haft et ønske om at lukke åben dør-ordningen og dermed skabe usikkerhed, også hvad angår investeringer. Derfor har der været en optagethed på tværs i regeringen af at få sikret udbygning af vedvarende energi. Der er i øvrigt heller ikke noget mærkeligt i, at der er ministerudvalg, der arbejder. Det er der også i den her regering på andre områder.

Kl. 00:42

Første næstformand (Leif Lahn Jensen):

Spørgeren.

Kl. 00:42

Søren Pape Poulsen (KF):

Men kan statsministeren forstå, at når vi hele tiden får at vide, hvor progressiv og fantastisk den her regering er, og at alle vi andre ikke helt kan følge med, sidder nogle af os lige så stille og undrer os? Hvis det virkelig er rigtigt – jeg har kun læst den artikel; jeg ved det jo ikke – at der er et ministerudvalg, og at seks ministerier kommer og siger, at vi har en mulighed for et hurtigt udbud med 12,5 GW, undrer vi os lidt over, hvorfor man ikke gik videre med det. Det spørger vi bare om.

Så kan jeg så forstå, at man har lavet et særligt udvalg i regeringen, i Udenrigsministeriet, og så vil jeg bare vide i forhold til havvind fremadrettet: Er det til Udenrigsministeriet, vi skal stille spørgsmål, er det til Klima-, Energi- og Forsyningsministeriet, eller er det til statsministeren, som er formand for Koordinationsudvalget, hvor man åbenbart har truffet den her beslutning? Det er bare det, vi spørger om. Der ligger ikke mere i det.

Kl. 00:43

Første næstformand (Leif Lahn Jensen):

Tak. Statsministeren.

Kl. 00:43

Statsministeren (Mette Frederiksen):

Der gælder det under den her regering som under alle andre regeringer, at man stiller spørgsmål til den ressortminister, der har ansvaret.

Kl. 00:43

Første næstformand (Leif Lahn Jensen):

Så er den næste hr. Pelle Dragsted. Værsgo.

Kl. 00:43

Pelle Dragsted (EL):

Man får jo næsten lyst til at bruge sin tid på det spørgsmål, for det lyder, som om der er meget, der skal graves frem der, men det vil jeg alligevel ikke gøre. For jeg synes, vi har gang i en anden spændende diskussion, som handler om den her løftede pegefinger eller voksenskældud, som statsministeren er kommet med til de danskere, der vælger at gå på deltid, måske sammen med børnene, og til dem, der måske drømmer om lidt mere fritid. Jeg synes ikke, det har været klædeligt, også fordi jeg synes, argumenterne hviler på et forkert grundlag. Der er for det første, fordi danskerne knokler mere end nogen sinde – statsministeren var selv inde på det – og skaber mere værdi end nogen sinde, men det er for det andet, fordi statsministeren siger, at det, der skaber velstand, og det, der finansierer velfærden, er, hvor mange timer danskerne arbejder, og det er jo sandt, men det er kun halvdelen af sandheden. For noget af det, der er mindst lige så vigtigt, er jo, hvor meget værdi vi skaber, når vi går på arbejde, altså det, vi kalder produktivitet, og det er jo netop årsagen til, at vi historisk har kunnet gøre det, som statsministeren siger er umuligt i fremtiden, nemlig at finansiere et velfærdssamfund og øge vores private velstand og samtidig gradvis skrue ned for vores arbejdstid.

Mener statsministeren, at det var en fejl, da arbejderbevægelsen f.eks. fik arbejdsugen ned fra 40 til 37 timer? Og hvis ikke, hvorfor mener statsministeren så ikke, at det samme er muligt i fremtiden?

Kl. 00:45

Første næstformand (Leif Lahn Jensen):

Statsministeren.

Kl. 00:45

Statsministeren (Mette Frederiksen):

Nej, jeg mener ikke, at det har været en fejl. Vi havde i Danmark på et tidspunkt også en arbejdsuge på 60 timer, der skal vi godt nok mange, mange år tilbage, siden det timetal er blevet nedbragt. Men jeg er jo modsat hr. Pelle Dragsted socialdemokratisk opdraget, og jeg gør bare stilfærdigt opmærksom på, at der på vores røde faner – i modsætning til nogle andres røde faner – står: Gør din pligt, og kræv din ret. Men det er i den rækkefølge, og ja, jeg tror grundlæggende på, at det er afgørende for, hvor stærkt et Danmark, vi har – og det handler ikke kun om økonomien, men det handler også om vores sammenhængskraft – at vi hver især bidrager med det, vi kan, så meget som overhovedet muligt.

Så kan der være god grund til, at man ikke kan det. Man kan blive ramt af sygdom, man skal på barsel, der kan være nogle forhold omkring familien, som jeg har den største respekt for. Så derfor kan vi godt tage deltidsspørgsmålet ud, for det kan være ganske forståeligt, at folk gør det. Man kan også blive nedslidt, og det er jo derfor, jeg selv har kæmpet så meget for Arnepensionen. Men vi bliver bare nødt til alligevel at holde fast i, at det er ret vigtigt, at alle os, der kan, så mange af os som overhovedet muligt, gør, hvad vi kan, for at bidrage til det her samfund. Og det handler ikke om en stat, det handler om kræftbehandling og alt det andet, vi gerne vil finansiere.

Kl. 00:46

Første næstformand (Leif Lahn Jensen):

Spørgeren.

Kl. 00:46

Pelle Dragsted (EL):

Det sidste er jeg jo ethundrede procent enig i, og jeg ved godt, at socialdemokrater hader, når jeg prøver at belære om socialdemokratisk historie, men den her version er altså en historisk forfalskning. For et fuldstændig centralt element i hele arbejderbevægelsen – både i den del, vi kommer fra, og den del, I kommer fra – har også været kampen for mere fritid. Og jeg kan også godt battle statsministeren på Stauningcitater, hvis det skal være, og her er der bare et enkelt citat:

Den forkortede arbejdsdag blev kilden til oplysning, til åndelig og fysisk udvikling, til den dygtiggørelse, der ikke blot er til individernes glæde, men til gavn for det hele samfund.

Hvor er drømmen om mere frihed til almindelige mennesker, mere tid, man selv disponerer over, blevet af hos statsministeren?

Kl. 00:47

Første næstformand (Leif Lahn Jensen):

Statsministeren.

Kl. 00:47

Statsministeren (Mette Frederiksen):

Lad mig være helt ærlig omkring det. Altså, med en almindelig arbejdsuge på 37 timer drømmer jeg ikke om, at arbejdstiden skal sættes ned. Det gør jeg faktisk endda overhovedet ikke. Lad det være sagt fuldstændig med det samme. Nu var vilkårene på arbejdsmarkedet ganske anderledes, da salig Stauning var statsminister i det her land. Vi skal næste år 100 år tilbage til, da han dannede sin første socialdemokratiske regering i 1924. Så det tør jeg ikke sammenligne, og det kan ikke sammenlignes, men hvis vi der, hvor vi står nu, gerne vil have et stærkt velfærdssamfund, også i fremtiden, så er jeg ikke et sekund i tvivl om, at en høj erhvervsfrekvens og en høj deltagelse på arbejdsmarkedet, både for mænd og kvinder – hvorfor det også er vigtigt, at de kvinder med ikkevestlig baggrund, der i dag ikke bidrager nok på arbejdsmarkedet, kommer til at gøre det i fremtiden – er det, der er afgørende.

Kl. 00:47

Første næstformand (Leif Lahn Jensen):

Så er det hr. Martin Lidegaard.

Kl. 00:47

Martin Lidegaard (RV):

Jeg kommer simpelt hen tilbage til det spørgsmål, som hr. Alex Vanopslagh og hr. Søren Pape stillede, men som vi ikke har fået svar på endnu. Altså, regeringen modtager i starten af februar besked om, at Energistyrelsen har stoppet for de her åben dør-ansøgninger, og det er vi alle sammen vrede over. Regeringen presser systemet for at se, om det virkelig kan passe. Det, vi så kan læse i Zetland en dag, er, at så kommer seks ministerier samlet tilbage til regeringen og siger: Det er desværre ulovligt. Det er en dårlig nyhed, vi kan ikke anbefale jer at gå ned ad den vej, for det vil forsinke udbygningen af grøn energi; men vi har fundet en fantastisk anden model, der kan gå hurtigt, og som kan få 12,5 GW havvind op at stå. Hvis regeringen siger ja til det spor, vil de stå og snurre inden 2030 ligesom de andre 9 GW havvind. Og så står regeringen altså mellem de her to valg: Enten skal den gå ned af et forsinkende ulovligt spor og lave et havvindsudvalg derovre, eller også udbyder vi det, som embedsmændene anbefaler. Så vælger man gud bedre mig at gå ned af det der spor, og det er bare det, der er svært at forstå, når embedsmændene entydigt anbefaler det andet. Hvorfor gør man det?

Kl. 00:49

Anden næstformand (Jeppe Søe):

Statsministeren.

Kl. 00:49

Statsministeren (Mette Frederiksen):

Der bliver jo lagt utrolig mange præmisser ind spørgsmålet, jeg sagde det egentlig allerede for et par spørgsmåls tid siden. Altså, at skulle folde et helt spørgsmål-svar ud på baggrund af noget materiale i en relativt stor sag synes jeg simpelt hen er en forkert måde at diskutere på. Der har været et eneste ønske i regeringen, og det har været finde en anden vej, da vi finder ud af, at åben dør-ordningen ikke længere en mulighed. Og ja, det kan vi godt sige ret åbent og ærligt, at det har vi selvfølgelig gjort, hvad vi kunne, for at diskutere og udfordre, for vi oplevede det som et tilbageslag for den grønne omstilling i Danmark, at den åbne dør blev lukket. Så selvfølgelig har der været mange spørgsmål til det. Det, der så har været ønsket, har været ønsket om at finde en ny vej, så vi kan få sat noget mere vedvarende energi op.

Kl. 00:49

Anden næstformand (Jeppe Søe):

Spørgeren.

Kl. 00:49

Martin Lidegaard (RV):

Okay, men i hvert fald har det så i foreløbig forsinket de udbud med 6-7 måneder, og de bliver nu meget mere begrænsede. Det er bare svært at forstå. Jeg nævner det selvfølgelig også, fordi det provokerer mig lidt, at statsministeren står og bryster sig af en række grønne tiltag, hvor hvert eneste af dem, ministeren nævnede, er noget, som Radikale Venstre sammen med andre gode kræfter skulle presse igennem under den tidligere regering. Mig bekendt er der ikke kommet et nyt grønt tiltag fra den her regering. På det eneste tidspunkt, hvor man så havde chancen for faktisk at gøre noget, der virkelig battede, sagde man nej tak.

Kl. 00:50

Anden næstformand (Jeppe Søe):

Statsministeren.

Kl. 00:50

Statsministeren (Mette Frederiksen):

Nu har jeg truffet en principbeslutning om aldrig at blive provokeret igen i dansk politik, men jeg minder stilfærdigt om, at Radikale Venstre valgte aktivt at vælte den indtil nu mest grønne regering, Danmark nogen sinde har haft.

Kl. 00:50

Anden næstformand (Jeppe Søe):

Den næste korte bemærkning er fra hr. Morten Messerschmidt, Dansk Folkeparti.

Kl. 00:50

Morten Messerschmidt (DF):

Jeg er glad for, at statsministeren mener, at den affære, vi taler om her, er en stor sag. Måske er det en anledning til at blive provokeret. Jeg har bare tre nedslagspunkter:

I januar 2020 bliver hr. Lars Løkke Rasmussen ansat som rådgiver for Gorissen Federspiel.

I december 2020 køber Vestas for 3,7 mia. kr. en fjerdedel af CIP. Hvem bistår ved handelen? Gorissen Federspiel.

3 år efter sættes udenrigsministeren i spidsen for et internt udvalg, der sikrer en ekstrem lukrativ nyskabelse – en step in-model. Hvem tjener pengene? Det gør CIP, som Gorissen Federspiel med hr. Lars Løkke Rasmussen ved roret hjalp til, at Vestas købte en fjerdedel af for 3,7 mia. kr. Det er en stor sag.

Kl. 00:51

Anden næstformand (Jeppe Søe):

Statsministeren.

Kl. 00:51

Statsministeren (Mette Frederiksen):

Jeg har ikke nogen forudsætninger for at vurdere det, der bliver sagt her.

Kl. 00:51

Anden næstformand (Jeppe Søe):

Spørgeren.

Kl. 00:51

Morten Messerschmidt (DF):

Nej, men det har Folketinget. Og hvis ikke vi gjorde det, forsømte vi den opgave, som grundloven giver os.

Kl. 00:52

Anden næstformand (Jeppe Søe):

Statsministeren? (Statsministeren: Ingen kommentarer).

Kl. 00:52

Franciska Rosenkilde (ALT):

Tak, og tak for de mange gode og relevante emner, der bliver præsenteret her i aften. Jeg vil gerne spørge ind til den landbrugsaftale, der blev indgået for godt 2 år siden. Der er en årsag til, at Alternativet ikke var med i den, for vi syntes ikke, den var ambitiøs nok, fordi den simpelt hen ikke løser de problemer, vi står i. Men jeg vil gerne høre statsministeren, om statsministeren mener, at man er kommet langt nok med den landbrugsaftale i forhold til situationens alvor.

Kl. 00:52

Anden næstformand (Jeppe Søe):

Statsministeren.

Kl. 00:52

Statsministeren (Mette Frederiksen):

Situationens alvor er jo så alvorlig, skulle jeg til at sige, som den er. Jeg prøvede selv at illustrere det ved, at de danske fjorde jo på overfladen er lige så smukke, som de altid har været, når man besøger dem – det er noget af det flotteste ved Danmark – men de er som golde ørkener, når man kommer ned under overfladen. Så vi har et alvorligt problem. Landbrugsaftalen har jo, synes jeg, den styrke i sig, at der er en klar politisk retning deri. Der er et meget klart ønske om at nedbringe kvælstofudledningen, og der ligger også en mekanisme inde i landbrugsaftalen, at hvis ikke landbruget lykkes med det, som landbruget skal, er Folketinget villig til at tage nogle kraftigere våben i brug. Jeg forstår også, at der i dag er 200 fra landbruget, der vedkender sig deres ansvar, og det ville også være mærkeligt andet, for det er landbruget, der udleder. Så jeg synes egentlig, der er nogle ret gode mekanismer i den landbrugsaftale, som Alternativet valgte ikke at tage ansvar for. Men det gjorde mange andre partier heldigvis.

Kl. 00:53

Anden næstformand (Jeppe Søe):

Spørgeren.

Kl. 00:53

Franciska Rosenkilde (ALT):

Nu er vi tilbage til det med ansvarlighed i politik. Man kan jo diskutere, hvad man tager ansvar for eller ikke gør. Min pointe er, om det går hurtigt nok. Statsministeren kommer selv med de her både smukke og skræmmende billeder, vi alle sammen har set, fra de danske fjorde, som er fuldstændig døde, og jeg tænker, at hvis man anerkender alvoren i det her, hvordan kan det så være, at initiativerne, der dog er i landbrugsaftalen, ikke er gået hurtigere, eksempelvis med lavbundsjorde, og hvordan kan det være, at der ikke er en akutplan for genopretning af havet, og hvorfor ligger den ikke allerede i vores mailboks?

Kl. 00:54

Anden næstformand (Jeppe Søe):

Statsministeren.

Kl. 00:54

Statsministeren (Mette Frederiksen):

Nu kan man jo benytte sig af forskellige ord, men jeg vil næsten tro, at der er noget nærmest naturstridigt i at tale om en akutplan, når vi taler om havet. Selv om jeg deler det politiske ønske, og det gør jeg, og det gør regeringen, nemlig at vi skal have rettet op på de her problemer, tror jeg faktisk ikke, at det kan lade sig gøre at gøre det akut. Og det er, fordi det ikke er et akut opstået problem, desværre. Så vi skal have nogle grundlæggende ændringer på plads i dansk landbrug, og vi skal passe bedre på vores vand. Det gælder fjordene og havet, og det gælder også vores drikkevand. Jeg vil egentlig opfordre alle partier til at tage ansvar for at få det arbejde udført og gjort.

Kl. 00:54

Anden næstformand (Jeppe Søe):

Tak. Fru Pernille Vermund, Nye Borgerlige.

Kl. 00:54

Pernille Vermund (NB):

Jamen jeg er ked af det – jeg kommer til at følge op der, hvor fru Franciska Rosenkilde slipper. For det her med at tage ansvar er nu regeringens ansvar. Vi har lavet en landbrugsaftale for 2 år siden. Der står meget specifikt, at der skal udtages lavbundsjorder, så vi kan lave minivådområder. Vi har et landbrug derude, som har sendt en masse ansøgninger ind. Der er kun ét projekt og dermed 2 promille, som er gennemført. Hvorfor? Fordi myndighederne, kommunerne, ikke har ressourcer nok. Det er regeringens ansvar at udmønte den aftale, som alle andre partier end så lige Alternativet står bag.

Det næste er vores havplan. Der er også initiativer i havplanen, som handler om vores havmiljø. Ingen af de initiativer er i det lovprogram, som regeringen har fremlagt. Vi har en aftale om, at der skal være et forbud mod bundslæbende redskaber, bl.a. i Vejle Fjord og i Flensborg Fjord, hvor det står rigtig skidt til, og der skal stoppes for udledning af spildevand. Intet af det er i lovprogrammet. Kan statsministeren ikke se, at der er et ansvar, som ligger på regeringens skuldre, og som man ikke påtager sig?

Kl. 00:56

Anden næstformand (Jeppe Søe):

Tak. Statsministeren.

Kl. 00:56

Statsministeren (Mette Frederiksen):

Jo, selvfølgelig har regeringen et ansvar, og det ansvar har regeringen også tænkt sig at løfte. Og det er jo godt, at vi har en bred forligskreds på landbrugsområdet, som er villig til at tage de næste skridt både i at sikre implementeringen af den aftale, der er indgået, men jo også i om nødvendigt at tage yderligere initiativer.

Jeg tror bare, vi skal lade være med at foregøgle danskerne, når det handler om kvaliteten af vores vand, at det er noget, man bare lige kan gøre sådan ved. Og det er egentlig derfor, jeg synes, der er ret gode takter i den landbrugsaftale, som Nye Borgerlige jo selv har været med til at indgå.

Kl. 00:56

Anden næstformand (Jeppe Søe):

Spørgeren.

Kl. 00:56

Pernille Vermund (NB):

Der er supergode takter i den landbrugsaftale, men den er jo ingenting værd, hvis landbruget siger, at ja, de vil gerne være med, og at der er jorder, de gerne vil udtage, men kommunerne ikke har ressourcer. Altså, prøv at høre, der må være masser af penge i den landbrugsaftale, som man kan sende ud til kommunerne og få gang i det her. Og hvis det er arbejdskraft, der mangler, så få nogle private folk på.

Lige om lidt kommer vi til sættemøde til finanslovsforhandlingerne, og jeg kan love, at hvis det er penge, der mangler, er vi klar til at finde dem. Men det er simpelt hen for ringe, at man sidder med ansvaret for to store aftaler, nærmest hele Folketinget står bag, vi ser de billeder, som vi har set i årevis, og regeringen overhovedet ikke handler.

Kl. 00:57

Anden næstformand (Jeppe Søe):

Tak. Statsministeren.

Kl. 00:57

Statsministeren (Mette Frederiksen):

Jeg vil sige: 1) Jeg tror, at vi skal lade være med at foregøgle danskerne, at det er så let, som det bliver påstået, 2) det er ikke rigtigt, at regeringen ikke gør noget, og 3) så vil jeg se frem til de samtaler, der skal være i forligskredsen, for med det engagement, der udvises på det her tidspunkt, skal vi nok komme i mål.

Kl. 00:57

Anden næstformand (Jeppe Søe):

Fru Signe Munk, Socialistisk Folkeparti.

Kl. 00:57

Signe Munk (SF):

Jeg vil også følge lidt videre op på, hvad der, kan man sige, udvikler sig til en føljeton omkring åben dør-ordningen. Det er jo sådan, at klimaministeren var den ansvarlige minister, som fremlagde en redegørelse omkring, hvorfor åben dør-ordningen var sat i bero. Det var Energistyrelsen, som administrativt først tog beslutningen om at sætte åben dør-ordningen i bero. Begrundelsen i redegørelsen fra Energistyrelsen – nu har jeg lige skimmet den igennem igen – er, at åben dør-ordningen havde den udfordring, at der ikke var konkurrence i modellen, i forhold til at man kunne byde ind på et område og få det tildelt. Vurderingen fra Energistyrelsen var derfor, at det var den manglende konkurrence, der gjorde åben dør-ordningen tæt på ulovlig eller i hvert fald gjorde, at den var i klar karambolage med EU-lovgivningen.

Når det nu er klimaministeren, der hidtil har været den ansvarlige minister for åben dør-ordningen, hvordan kan det så være, at det åbenlyst må være udenrigsministeren, der så har siddet for bordenden i et havvindudvalg omkring åben dør-ordningen?

Kl. 00:58

Anden næstformand (Jeppe Søe):

Statsministeren.

Kl. 00:58

Statsministeren (Mette Frederiksen):

Jeg må være ærlig at sige, at når vi nu begynder at komme ind i Energistyrelsens vurderinger, kan der godt være spørgsmål, hvor jeg selv kommer til kort. Jeg har beskæftiget mig med det her som statsminister på et sådan lidt mere overordnet plan, og jeg ved, at fru Signe Munk er ret godt nede i detaljerne på klimaområdet, så man vil sagtens kunne stille spørgsmål, jeg ikke kan svare på, og det gælder i øvrigt også på landbrugsområdet. Men man kan sige, at helt generelt er der ikke noget mærkeligt i, at andre ministre i en regering også engagerer sig i andre områder end det, der er deres snævre ressort. Vi har i den her regering på en række områder tværgående ministerudvalg, der f.eks. arbejder med skolen og andre spørgsmål. Så det i sig selv vil jeg nødig se problematiseret, for det kan sådan set give god mening i en regering, at man godt kan arbejde sammen på tværs. Det ændrer ikke på, hvem det er, der har ressortansvaret.

Kl. 00:59

Anden næstformand (Jeppe Søe):

Spørgeren.

Kl. 00:59

Signe Munk (SF):

Jeg tror ikke, man sådan skal have fagteknisk indsigt i det her område for at svare på det næste spørgsmål. Statsministeren sagde til nogle af de andre spørgere, at regeringen har den interesse, at der er flest mulige havvindprojekter, der hurtigst muligt skal komme igennem. Må jeg bare minde om, at i havplanen lukkede man ned for 24 af åben dør-projekterne. Der var tre tilbage, bl.a. det ved Vikinge Banke, der er CIP's projekt. Hvordan kan det være, at man tager den beslutning og ikke vælger en konkurrencebaseret model, hvis det nu er den hurtigste model? Altså, hvordan kan statsministeren argumentere for, at det skulle være den langsomste model?

Kl. 01:00

Anden næstformand (Jeppe Søe):

Statsministeren.

Kl. 01:00

Statsministeren (Mette Frederiksen):

Jamen jeg argumenterer ikke for andet end det, jeg allerede har sagt, altså at det, der har været regeringens ønske, har været at finde en vej igennem, i forhold til at den åbne dør blev lukket. Jeg minder igen i al stilfærdighed om, at det var der også en meget, meget stor utilfredshed med i Folketinget dengang – forståeligt nok.

Kl. 01:00

Anden næstformand (Jeppe Søe):

Så er det hr. Peter Skaarup fra Danmarksdemokraterne.

Kl. 01:00

Peter Skaarup (DD):

Tak til statsministeren for besvarelser og historier fra »Matador«. Jeg vil godt vende tilbage til den sag, som flere andre har spurgt ind til, nemlig hvem der egentlig har ressortet som minister på det her område. Som sagt af flere virker det lidt mærkeligt, at udenrigsministeren pludselig sætter sig i spidsen for sådan et udvalg. Flere har spurgt, bl.a. har hr. Søren Pape Poulsen spurgt: Hvem er ressortminister? Statsministeren plejer at sige: Jeg kan ikke møde i samråd; jeg kan ingenting gøre; det er jo ressortministeren, I skal spørge. Hvem er det, vi skal spørge?

Kl. 01:01

Anden næstformand (Jeppe Søe):

Statsministeren.

Kl. 01:01

Statsministeren (Mette Frederiksen):

Det er altså ikke noget, den her statsminister har opfundet. Det er almindelig, gængs praksis, i øvrigt på tværs af skiftende regeringer og både røde og blå statsministre, at det er ressortministeren, som er ansvarlig, og det gælder også fortsat.

Kl. 01:01

Anden næstformand (Jeppe Søe):

Spørgeren.

Kl. 01:01

Peter Skaarup (DD):

Hvem er det så? Hvem er ressortminister på den her sag?

Kl. 01:01

Anden næstformand (Jeppe Søe):

Statsministeren.

Kl. 01:02

Statsministeren (Mette Frederiksen):

Altså, hvis vi taler om, hvem der er ressortminister for klima og energi, er det klima- og energiministeren.

Kl. 01:02

Anden næstformand (Jeppe Søe):

Så er det hr. Carsten Bach, Liberal Alliance.

Kl. 01:02

Carsten Bach (LA):

Tak. Jeg tror faktisk, jeg vil starte med at love, at jeg ikke spørger til, hvem der er ressortminister på havvindenergiområdet. I stedet for vil jeg gå hele vejen tilbage til i går morges, hvor Socialdemokratiets ordfører meget, meget entusiastisk fortalte salen her, at Socialdemokratiet tør forandre, Socialdemokratiet vil forandre. Man skulle jo så næsten tro, at Socialdemokratiet i bedste Palle, Polle og Ruth-stil var ude på noget, hvilket så faktisk også var tilfældet. For Socialdemokratiet var ude på at sætte folkeskolen fri.

Der er jo ikke noget nyt i, at der i Socialdemokratiet kun er fokus på folkeskolen og ikke nogen fokus på friskolen, medmindre det selvfølgelig er ens egne børn, der går i den pågældende friskole. Men hvad er Socialdemokratiets politik, når det kommer til friskolerne? Er friskolerne måske blevet fladmast i SVM-samarbejdet?

Kl. 01:03

Anden næstformand (Jeppe Søe):

Statsministeren.

Kl. 01:03

Statsministeren (Mette Frederiksen):

Når vi taler om frisættelsen af folkeskolen, er det jo særlig relevant, fordi fri- og privatskolerne sådan set har nogle flere frihedsrettigheder, end folkeskolen har. Det, der har været en af drivkræfterne i den her regering, er at afdække, om ikke vi kan give den almindelige folkeskole, som trods alt er næsten 80 pct. af børnenes skole, nogle af de samme muligheder for at få funderet en skole i det lokalsamfund, som skolen er omdrejningspunkt for.

Det betyder ikke, at der ikke også er spørgsmål, der kan være relevante i forhold til fri- og privatskoler. Men som sagen er i dag, har de jo flere frihedsrettigheder, end folkeskolen har.

Kl. 01:04

Anden næstformand (Jeppe Søe):

Spørgeren.

Kl. 01:04

Carsten Bach (LA):

Tak. Den ultimative frisættelse af folkeskolen må jo næsten være friskole. Det er jo sådan set, kan man sige, konsekvensen af det. 20 pct., som statsministeren også siger, af vores grundskoleelever er jo i dag i friskolen. Nu, når vi har en friskole – som faktisk, vil jeg vove at påstå, er en af årsagerne til, at vi dog trods alt stadig væk ser en vis kundskab hos vores grundskoleelever – kunne det så ikke være en idé også at tage nogle initiativer for at få øget andelen af friplejehjem til de beboere, de medborgere, der er på plejehjem?

Kl. 01:04

Anden næstformand (Jeppe Søe):

Statsministeren.

Kl. 01:04

Statsministeren (Mette Frederiksen):

Hverken jeg eller regeringen har noget imod friplejehjem. Jeg er ikke helt sikker på, at jeg forstod, hvad der blev sagt før – om der i virkeligheden er et ønske om at gøre alle folkeskoler til fri- og privatskoler. Det kan jeg i hvert fald sige at vi ikke deler. Vi har et grundlæggende ønske om, at der er et godt skoletilbud til alle børn, og folkeskolen er og bliver omdrejningspunktet for skolepolitikken i Danmark. Så skal der være et alternativ, og det er der mange steder i en fri- og en privatskole. Men det er folkeskolen, der er omdrejningspunkt. Og sådan vil det jo også være på ældreområdet. Men der er friplejehjem. Og er der plads til flere friplejehjem? Ja, det er der givet. Ja.

Kl. 01:05

Anden næstformand (Jeppe Søe):

Fru Mona Juul fra Det Konservative Folkeparti.

Kl. 01:05

Mona Juul (KF):

Tak for statsministerens tale. Der er ikke nogen tvivl om, at da statsministeren kastede sig ind i åben dør-ordningen, havde jeg i hvert fald herfra en forhåbning om, at vi så kunne få det løst. Det lod sig ikke gøre. Jeg mangler stadig væk et svar på, hvorfor de seks ministeriers forslag ikke kom videre i Koordinationsudvalget, og det har jeg ikke oplevet at statsministeren har svaret på endnu. Det kunne jeg godt tænke mig.

Jeg kunne også godt tænke mig at få svar på, når nu jeg kan læse mig til, at der er flere embedsfolk, der rent faktisk været har meget utrygge og har været meget kritiske over for åben dør-processen, om det er noget, statsministeren er blevet informeret om; om statsministeren har kendskab til det. Det kunne jeg også rigtig godt tænke mig at få svar på.

Kl. 01:06

Anden næstformand (Jeppe Søe):

Statsministeren.

Kl. 01:06

Statsministeren (Mette Frederiksen):

Jeg er ikke sikker på, at jeg forstår den sidste del af spørgsmålet. Jeg er generelt tilbageholdende – og det skabte jo visse frustrationer i Folketinget under den daværende S-regering – med at udtale mig om interne forhold i en regering, og det vil jeg også være i den her regering. Det er selvfølgelig, fordi et regeringsrum, og det er ligegyldigt, om man håndterer corona eller man håndterer andre spørgsmål, netop også skal være et regeringsrum.

Så siger ordføreren »da statsministeren kastede sig ind i åben dør-ordningen«. Kastede og kastede – det ved jeg ikke, men det er rigtigt, at jeg har rejst spørgsmålet over for Europa-Kommissionen, direkte over for Ursula von der Leyen, fordi vi i regeringen var af den opfattelse, at vi sådan set havde en god ordning, og så blev vi gjort opmærksom på, at det ikke er sikkert, at den er medholdelig i forhold til konkurrencereglerne. Og apropos ressortminister har vi så noget af et ressort, der ligger i Erhvervsministeriet. Sådan er det jo ofte med et politikområde, at det kan gå på tværs af forskellige ministerier. Der var egentlig en relativt stor lydhørhed i EU, men ikke desto mindre var dens vurdering, at vi ikke kunne gå videre med den måde, det har været på tidligere.

Kl. 01:07

Anden næstformand (Jeppe Søe):

Spørgeren.

Kl. 01:07

Mona Juul (KF):

Det er også ... [Lydudfald] ... for os i Folketinget at vide, om statsministeren har gjort alt. Det tror jeg faktisk på at statsministeren har gjort, for jeg oplevede det, som om statsministeren kastede sig ind i kampen, da hr. Søren Pape Poulsen spurgte til det. Men jeg har også behov for at vide, hvor meget statsministeren egentlig er blevet advaret om de ting, som ikke har fungeret i forbindelse med processen, og jeg har også behov for at vide, om statsministeren synes, det er fair og ordentligt, at landets udenrigsminister bl.a. siger til en avis, og nu er jeg nødt til at citere: »Jeg er fucking ligeglad ...«. Og om nogle embedsfolk lyder det: »Men de må så stemme på nogle andre til næste folketingsvalg«. Det fortsætter:

»Jeg har ikke lækket nogen papirer. Jeg kender ikke en skid til det. Jeg har ikke haft en skid med det at gøre ...«.

Og endelig lyder det:

»Altså prøv lige at høre, det er jo op imod den rigtige virkelighed, der findes, hvor det tager for fanden fucking 12 år ...«.

Skal vi leve med det, fru statsminister?

Kl. 01:08

Anden næstformand (Jeppe Søe):

Tiden er gået. Statsministeren.

Kl. 01:08

Statsministeren (Mette Frederiksen):

Altså, modsat det billede, der tegnes af især Liberal Alliance i dag, går jeg altså ikke rundt med løftede pegefingre, heller ikke over for sprogbrug og slet ikke mod regeringens ministre, men heller ikke som udgangspunkt mod Folketingets medlemmer. Når der bliver spurgt ind til de interne processer i regeringen, er jeg tilbageholdende med at redegøre for det, og det har ikke noget med den her regering at gøre. Det er jeg i øvrigt i lighed også med andre statsministre. Der skal selvfølgelig være et rum, hvor en regering kan arbejde.

Kl. 01:08

Anden næstformand (Jeppe Søe):

Så er det fru Rosa Lund, Enhedslisten.

Kl. 01:08

Rosa Lund (EL):

Tak, og tak til statsministeren for talen. Jeg har nu altid set Enhedslisten mere som Agnes: trofast og loyal over for en, som skuffer og svigter. Men lad nu det ligge.

Jeg vil gerne spørge statsministeren til det her med specialundervisningen. For det er rigtigt nok, at sammenligner man tallene med tallene fra 2015, er udgifterne steget, men det er jo, fordi det er tal, som gælder, fra efter inklusionsloven blev indført, hvor man jo proppede børn med særlige behov ind i folkeskolen. Derfor steg udgifterne til specialundervisning. Jeg synes, det ville være fair over for de børn med særlige behov at lave en sammenligning med de reelle tal, som må være fra før inklusionsloven. Jeg mener, at diskussionen må handle om, hvordan vi sikrer, at kommunerne har ressourcer nok til at tage sig af de børn, som lever med handicap, og som har særlige behov, og hvordan de kan komme til at få det, de faktisk har ret til, jævnfør statsministerens egen parole om at kræve sin ret.

Kl. 01:09

Anden næstformand (Jeppe Søe):

Statsministeren.

Kl. 01:09

Statsministeren (Mette Frederiksen):

Men kunne vi ikke forholde os til det dilemma om ikke andet, at ca. 6 pct. af børnene i folkeskolen ligger inden for en ramme af 25 pct. af udgifterne? For det er jo skævt. Det her handler jo ikke om, at der er nogle af os, der ikke har et ønske om, at der skal være et ordentligt tilbud til børn, der har et specielt behov. Lad det være sagt, og jeg understreger det gerne i alle mine svar. Men 6 pct. med et forbrug på 25 pct. af udgifterne betyder jo, at der er 94 pct., der skal kunne rummes inden for 75 pct. af udgifterne. Det er skævt – det er skævt – og jeg synes, vi har et problem i Folketinget, for mig bekendt har vi aldrig brugt flere penge pr. elev i folkeskolen, end vi gør i dag, men det er ikke den oplevelse, forældrene har. Så det her er egentlig bare en appel til, at vi tør at gå ind i det dilemma.

Og det der med Agnes holder simpelt hen ikke. Altså, det er lidt ligesom, bliver jeg nødt til at sige, at alle gerne vil være Susanne i den nye serie om kolonihaverne. Men Agnes var borgerlig, så den holder altså ikke. I bliver nødt til at blive ved Røde. Der er ingen anden vej for jer.

Kl. 01:11

Anden næstformand (Jeppe Søe):

Spørgeren.

Kl. 01:11

Rosa Lund (EL):

Så lad os parkere den diskussion om Agnes. Jeg vil dog gerne tilbage til det her med børn med særlige behov og børn med handicap. Jeg synes, det er ret alvorligt. Det handler jo ikke kun om folkeskolen. Det handler f.eks. om, at antallet, der får tildelt BPA-ordningen, er faldende. Altså, børn, som lever med handicap, får mindre hjælp i dag. Kan statsministeren ikke forstå, at dem, der er forældre til de her børn, og som faktisk gør deres pligt, ikke kan kræve deres ret, og at de synes, det er en mærkelig prioritering, Socialdemokratiet har lavet, når man ikke prioriterer ressourcer til det her område, men prioriterer f.eks. skattelettelser til LEGO-arvingerne, som er nogle af Danmarks rigeste mennesker?

Kl. 01:11

Anden næstformand (Jeppe Søe):

Statsministeren.

Kl. 01:11

Statsministeren (Mette Frederiksen):

Jo, hvis det, der blev sagt, var faktuelt korrekt, men det er det jo ikke. For kommunerne får i næste års budget flere penge end i år – flere penge – og selv om vi tilfører kommunerne flere penge, er der alligevel en budgetlægning med besparelser. Det specialiserede socialområde er tilført flere midler end sidste år, så det er ikke faktuelt korrekt. Jeg tror, vi bliver nødt til med åbne øjne at gå ind i det område og se på, om der er nogle ting, der kan gøres på en anden måde, f.eks. botilbuddene.

Kl. 01:12

Anden næstformand (Jeppe Søe):

Hr. Carl Valentin fra Socialistisk Folkeparti.

Kl. 01:12

Carl Valentin (SF):

Tak. Jeg kunne godt tænke mig at spørge lidt ind til den katastrofe, vi ser lige nu, med vores indre farvande og havene, hvor et areal større end Fyn nu er ramt af iltsvind – iltsvind så voldsomt, at når man ser billeder derfra, tror jeg de fleste af os får en klump i halsen. Alt livet er væk. Det er jo ikke sådan et uagtsomt naturdrab, der pludselig er sket. Vi har jo sådan set godt været klar over, at man var i gang med at slå naturen ihjel. Derfor er vi også nogle partier, der har kæmpet ret hårdt for at gøre noget, og vi gjorde faktisk noget sammen i sidste periode. Sammen med Socialdemokratiet besluttede vi, at man skulle forbyde bundtrawl i Bælthavet, fordi bundtrawl jo har ret store konsekvenser for fiskelivet og livet på havbunden. Men nu har regeringen så udskudt det her forbud mod brugen af bundtrawl på ubestemt tid. Da jeg sad og læste lovprogrammet forleden, fremgik det ikke. Hvor bliver det forbud af?

Kl. 01:13

Anden næstformand (Jeppe Søe):

Statsministeren.

Kl. 01:13

Statsministeren (Mette Frederiksen):

Jamen det er helt rigtigt, der er forskellige elementer, der indgår i det her. Det er i øvrigt også rigtigt, og det er jeg faktisk glad for at SF's ordfører siger, at det her jo ikke er noget, der bare er opstået fra den ene dag til den anden, det er over ganske mange år. Fra regeringens side er der også et ønske om at kigge på alle de forskellige forhold, der er, også omkring fiskeriet, for det handler om kvælstof, det handler om landbrug, det handler om fiskeri, det handler om flere forskellige ting. Der bliver stillet et helt konkret spørgsmål om et helt konkret lovforslag, og det må jeg være ærlig og sige at jeg faktisk ikke kan svare på. Der skal man spørge ministeren.

Kl. 01:14

Anden næstformand (Jeppe Søe):

Spørgeren.

Kl. 01:14

Carl Valentin (SF):

Det var jo faktisk et historisk tiltag, man tog, som den nye regering så har valgt at udskyde. Det håber jeg statsministeren så danner sig en holdning til og melder noget ud omkring. For jeg synes, det var meget markant, at man droppede det tiltag.

I forhold til nedbringelsen af kvælstof kunne jeg godt tænke mig at høre statsministeren, hvad man tænker om at oprette en jordfond, som SF har foreslået, ved de kommende finanslovsforhandlinger – en jordfond på 6 milliarder, som kan være med til at udtage landbrugsjord, så vi kan få nedbragt landbrugets udledning af kvælstof.

Kl. 01:14

Anden næstformand (Jeppe Søe):

Statsministeren.

Kl. 01:14

Statsministeren (Mette Frederiksen):

Altså, der er jo ingen tvivl om, at udtagning af lavbundsjorder er en rigtig god idé. Det har vi i øvrigt også i fællesskab afsat penge til. Vi har også snakket om det længe. Der er ikke den hast i udtagningen, som jeg tror vi kunne ønske os. Nu blev det sagt før fra Nye Borgerliges side, at det alene var kommunernes udfordring. Jeg forstår, at det i det hele taget måske har været lidt mere bøvlet ude i det »ægte« land at få truffet de her beslutninger, end når man lige sidder og snakker om det politisk. Men eftersom det faktisk er noget af det, vi vel nærmest er mest enige om på landbrugsområdet her i Folketinget, var det måske også noget, vi i fællesskab kunne facilitetere kom til at gå hurtigere. Jeg er sådan set enig i substansen heri.

Kl. 01:15

Anden næstformand (Jeppe Søe):

Fru Victoria Velasquez fra Enhedslisten.

Kl. 01:15

Victoria Velasquez (EL):

Ib har haft et hårdt fysisk arbejde, siden han var 13 år gammel, og han er en af de mange 3F'ere, som egentlig havde set frem til at kunne gøre brug af seniorpensionen. Faktisk benytter otte ud af ti seniorpensionen i de 3 år, som regeringen har lagt op til at sløjfe. Regeringen har sagt, at der skal være trepartsforhandlinger, og at man simpelt hen vil lave en Arnepluspension, men opsummeret tager man penge ud af tilbagetrækningsmulighederne. Det i sig selv er rimelig alvorligt, og nu er der kommet et finanslovsforslag, hvor man vil fjerne yderligere flere hundrede millioner kroner, der skulle være gået til tilbagetrækning.

En 3F-undersøgelse viser, at det er afgørende for, at man giver den hele armen på arbejdspladsen, at man faktisk ved, at der er en mulighed for trygt, sikkert og værdigt at kunne trække sig tilbage. Så mener statsministeren ikke, at det er et problem, at man simpelt hen rokker ved den aftale?

Kl. 01:16

Anden næstformand (Jeppe Søe):

Statsministeren.

Kl. 01:16

Statsministeren (Mette Frederiksen):

Jeg skal ikke lægge skjul på, at jeg personligt selv er større og stærkere tilhænger af Arnepensionen, end jeg er af seniorpensionen, og det kan jo ikke komme bag på ordføreren, for Arnepensionen er en socialdemokratisk opfindelse – det var kronjuvelen i den daværende socialdemokratiske regerings politiske arbejde. Seniorpensionen er fra en tidligere regering og er en aftale, som vi ikke er med i. Så jeg er helt åben og ærlig om, at jeg synes, at Arnepensionen er bedre. Og når vi taler værdighed i forhold til tilbagetrækning, er det jo i høj grad det, der har drevet os i forhold til Arnepensionen.

Så er det rigtigt, at der i regeringsgrundlaget står, at vi vil kigge på både tilbagetrækning og seniorarbejdslivet, og nu har vi så valgt, at det spørgsmål er noget af det, der også skal diskuteres med arbejdsmarkedets parter.

Kl. 01:17

Anden næstformand (Jeppe Søe):

Spørgeren.

Kl. 01:17

Victoria Velasquez (EL):

Jeg synes faktisk ikke helt, det holder. Jeg synes ikke, at man kan isolere det på den måde, for statsministeren har selv sagt, at man vil tage ansvar for den reform af førtidspension og fleksjob, som statsministeren lavede, da hun var beskæftigelsesminister. Og seniorpensionen er jo egentlig en lappeløsning for nogle af dem, som er nedslidte, og som ikke ved, hvordan de ellers skulle have mulighed for at kunne trække sig tilbage.

Så helt grundlæggende ser vi på muligheden for at kunne trække sig værdigt og trygt tilbage, og der lægger regeringen simpelt hen op til at tage penge ud fra det område. Mener statsministeren ikke, at det øger utrygheden på arbejdsmarkedet?

Kl. 01:18

Anden næstformand (Jeppe Søe):

Statsministeren.

Kl. 01:18

Statsministeren (Mette Frederiksen):

Jo, men til gengæld ligger der så i forslaget, at Arnepensionen skal sættes op, så der er jo flere forskellige ting i det her. Og nu bliver der så også spurgt til førtidspensions- og fleksjobreformen, og det er rigtigt, at den var jeg meget engageret i som beskæftigelsesminister. Det gik jo sådan med fleksjobreformen, at der kom flere i fleksjob, efter at vi lavede den reform, end der var før, og det vil jeg da i al beskedenhed tillade mig at glæde mig over, fordi jeg ved, hvor meget det betyder for mange fleksjobbere at have en tilknytning til arbejdsmarkedet, også selv om der måtte være en funktionsnedsættelse eller man har været udsat for en arbejdsskade eller man på anden vis er belastet.

Kl. 01:18

Anden næstformand (Jeppe Søe):

Så er det fru Samira Nawa fra Radikale Venstre.

Kl. 01:18

Samira Nawa (RV):

Tak. Vi kommer lige til at gå tilbage i forhold til det her spørgsmål omkring havvind, for statsministeren har ikke villet svare på, hvorfor processen med at få opsat havvindmøller er blevet forsinket. Tværtimod har statsministeren sagt, at regeringen vil forsøge at gøre det modsatte, hvilket jo tydeligvis ikke er sket; processen er blevet forsinket. Men det, der står tilbage, når statsministeren bliver ved med at henvise til, at det er klimaministerens ressortområde, er jo spørgsmålene: Hvordan kan det så være, at det er udenrigsministeren, der udtaler sig? Hvordan kan det være, at det udenrigsministeren, der står i spidsen for et havvindudvalg? Og hvordan kan det være, at udenrigsministeren ovenikøbet også udtaler, at det både er hans eget og statsministerens politiske instinkt, der er på spil her i forbindelse med åben dør-projekterne?

Kl. 01:19

Anden næstformand (Jeppe Søe):

Statsministeren.

Kl. 01:19

Statsministeren (Mette Frederiksen):

Jeg tror ikke, der er blevet sagt, at der er et politisk instinkt, der er på spil. Jeg tror, der er blevet sagt, at vi havde et ønske – og det delte vi i øvrigt på tværs i regeringen – om at få løst det problem, der var omkring åben dør-projekterne. Det håber jeg da enhver regering ville gøre, især fordi det jo ikke var politisk drevet, at den åbne dør blev lukket. Altså, når den åbne dør bliver lukket, er det jo, fordi der kommer en vurdering om, at arbejdet ikke kan fortsætte, og den bliver man som regering selvfølgelig nødt til at anerkende og se om man kan finde en vej i forhold til. Men jeg tror ikke, der er nogen, der har talt om et politisk instinkt, der på den måde er på spil. Jeg er ikke sikker på, jeg forstod spørgsmålet helt.

Kl. 01:20

Anden næstformand (Jeppe Søe):

Spørgeren.

Kl. 01:20

Samira Nawa (RV):

Den åbne dør blev lukket, og det var vel nærmest et samlet Folketing rigtig frustreret over, inklusive regeringen. Vil statsministeren så ikke her anerkende, at med den beslutning, der er blevet truffet i regeringstoppen, så er opsætningen af havvindmøller og muligheden derfor blevet forsinket? Hvis man havde fulgt de seks ministeriers anbefaling, var vi kommet meget længere, end vi er i dag. Det vil jeg godt bede statsministeren om at bekræfte.

Kl. 01:20

Anden næstformand (Jeppe Søe):

Statsministeren.

Kl. 01:20

Statsministeren (Mette Frederiksen):

Det tror jeg simpelt hen jeg må sige er så detaljeret et spørgsmål, at jeg ikke kan svare på det på stående fod. Det kan jeg simpelt hen ikke. Når jeg er blevet spurgt i dag til, hvordan ressortfordelingen er, så har jeg henvist til det, som skiftende statsministre har gjort, nemlig at det er ressortministeren, der har ansvaret. Det er ikke ændret i den her regering.

Kl. 01:21

Anden næstformand (Jeppe Søe):

Hr. Sigurd Agersnap, Socialistisk Folkeparti.

Kl. 01:21

Sigurd Agersnap (SF):

Tak for det. Både statsministeren og Socialdemokratiets ordfører har i dag talt en del om det at tage ansvar for Danmark. Og det at tage ansvar er jo også at tage et vist ansvar for den offentlige debat. Et af de steder, hvor jeg synes den offentlige debat i de her dage godt kan blive en lille smule mudret, er, når man snakker om regeringens planlagte skattelettelser og måske især, hvem de kommer til gavn, når man snakker om lettelsen af personskatten. Derfor vil jeg gerne høre statsministeren, om ikke det er rigtigt, at regeringens planlagte skattelettelser mere kommer dem til gavn, der i dag betaler topskat, og som tjener mellem 570.000 og 2,5 mio. kr., end dem, som har de laveste indkomster på vores arbejdsmarked.

Kl. 01:22

Anden næstformand (Jeppe Søe):

Statsministeren.

Kl. 01:22

Statsministeren (Mette Frederiksen):

Altså, i den skattereform, der ligger i regeringsgrundlaget, går langt hovedparten af midlerne til beskæftigelsesfradraget – jo, det gør det. Det er langt hovedparten, der går til beskæftigelsesfradraget, og så er der en særlig forhøjelse til enlige forsørgere. Så er der en lempelse i forhold til topskatten, og så er der indførelse af en toptopskat, som så går, kan man sige, modsat hinanden i toppen. Men langt overvejende går beløbene i den skattereform, der ligger, til beskæftigelsesfradraget og dermed til folk, der er i beskæftigelse.

Kl. 01:22

Anden næstformand (Jeppe Søe):

Spørgeren.

Kl. 01:22

Sigurd Agersnap (SF):

Det er jo helt rigtigt, hvad statsministeren siger, også som jeg læser tallene fra Skatteministeriet. Men grunden til, at man bruger flest penge på beskæftigelsesfradraget, er jo, at der er flest mennesker i bunden af indkomsterne. Men beskæftigelsesfradraget kommer alle til gavn, og når man kigger på tallene, er dem, der får mest ud af den samlede skattereform, dem, der i dag tjener over topskattegrænsen, altså 570.000 til 2,5 mio. kr. Og derfor synes jeg, det er at skævvride debatten, når man siger, at det er en skattelettelse i bunden af arbejdsmarkedet.

Kl. 01:23

Anden næstformand (Jeppe Søe):

Statsministeren.

Kl. 01:23

Statsministeren (Mette Frederiksen):

Som jeg sagde det før, er den primære skattelettelse på beskæftigelsesfradraget. Og det er rigtigt, at det er den brede base. Så er der en ekstraordinær forhøjelse til enlige forsørgere. Så er der en topskattelettelse, og det vedstår jeg mig aldeles. Det er ikke Socialdemokratiets ønske; det er en del af en samlet skattereform. Og så er der en toptopskat. Men det er helt rigtigt, at når det er den brede base, vedrører det også mange flere mennesker. Det er helt rigtigt.

Kl. 01:23

Anden næstformand (Jeppe Søe):

Fru Sólbjørg Jakobsen, Liberal Alliance.

Kl. 01:23

Sólbjørg Jakobsen (LA):

Tak. Når regeringen har annonceret, at de ville nedlægge jobcentrene, så har jeg fået en oplevelse af, at der er sket en lille forvirring ude blandt flere om, at jobcentrene skal lukkes. Regeringen har en ambition om at beskære området med 3 mio. kr. og forenkle området gevaldigt, og jeg deler de ambitioner. Men der er mennesker i klemme i systemet, som tror, at det måske lige pludselig kommer til at ændre sig drastisk, der er mennesker, der arbejder i systemet, som gerne vil gøre deres allerbedste i det her meget svære system, og som er bange for, om de mister deres job.

Jeg savner lidt, at man fra regeringens side går ud og siger, at det ikke er en lukning af jobcentrene, og at vi stadig skal have en beskæftigelsesindsats, altså ligesom for at opklare det, så der ikke er den her tvivl. Kan statsministeren bekræfte det?

Kl. 01:24

Anden næstformand (Jeppe Søe):

Statsministeren.

Kl. 01:24

Statsministeren (Mette Frederiksen):

Ja, selvfølgelig skal der stadig væk være en aktiv arbejdsmarkedspolitik. Det er jo en af årsagerne til, at vi har den meget, meget lave strukturelle ledighed, vi har i Danmark, og vi i øvrigt ikke har nogen markant større ungdomsarbejdsløshed, hvad der martrer mange andre lande. Så en aktiv beskæftigelsespolitik skal vi stadig væk have. Og vi har en tro på, at man kan gøre det – apropos hvad der er blevet spurgt til tidligere – med en højere grad af værdighed og gøre det mere målrettet.

Det er nu ikke kun 3 mio. kr., der skal spares, men det er faktisk 3 mia. kr., og det mener vi kan lade sig gøre. Det tror vi ikke bliver let, og jeg vil i øvrigt gerne i forlængelse af det, der bliver spurgt til, sige, at det her jo ikke handler om medarbejderne. For medarbejderne fylder jo det lovgivningsmæssige rum ud, som er skabt herinde, og derfor er der mere behov for at kigge kritisk på noget af den lovgivning, vi selv har lavet, end på medarbejderne. Det er bare, så det er understreget og sagt.

Kl. 01:25

Anden næstformand (Jeppe Søe):

En lille smule ro i salen ville være rigtig rart.

Så er det spørgeren.

Kl. 01:25

Sólbjørg Jakobsen (LA):

Det er jeg helt enig i, og vi bruger jo 12-13 mia. kr. på jobcentrene, så det er cirka en fjerdedel, man tænker der skal skæres rent budgetmæssigt på jobcentrene. Der er så bare retorikken om, at jobcentrene skal nedlægges, og som beskæftigelsesordfører får man rigtig mange henvendelser om, hvornår det er, jobcentrene skal lukkes. Og det godt kan være, at det kommer til at hedde noget andet – det ved jeg ikke om regeringen har en plan om – men jeg synes, at vi mangler, at man går ud og siger, at jobcentrene er der ikke nogen planer om skal lukkes. Så en nedlæggelse af jobcentrene har måske været en retorik, der har medført nogle misforståelser.

Kl. 01:26

Anden næstformand (Jeppe Søe):

Statsministeren.

Kl. 01:26

Statsministeren (Mette Frederiksen):

Det ved jeg ikke om det har. Det afgørende må være, at vi får lavet den beskæftigelsespolitik, vi mener er den rigtige, og rigtig meget af den aktive arbejdsmarkedspolitik, vi har ført i det her land, har virket. Vi har en meget, meget lav arbejdsløshed, og vi har en rekordhøj beskæftigelse. Så rigtig meget virker. Men vi kan jo så også se, at vi, ligegyldigt om der er højkonjunktur eller lavkonjunktur, så stadig væk bruger et i vores øjne ret højt beløb på jobcentrene. Og det tror vi godt vi kan gøre på en anden måde, og det skal i øvrigt også ske i et meget tæt samarbejde med kommunerne.

Kl. 01:26

Anden næstformand (Jeppe Søe):

Så er det hr. Kim Edberg Andersen, Nye Borgerlige.

Kl. 01:26

Kim Edberg Andersen (NB):

Tak for det, formand. Jeg vil egentlig rulle den lidt tilbage og snakke om handicapområdet. Vi skal snakke handicappolitik senere i år, og vi skal snakke om en handleplan på handicapområdet. Når vi skal snakke om handicappede, og hvordan vi hjælper dem ude i kommunerne, rammer vi ind i den virkelighed, at nogle handicap er meget specialiserede, de er meget ekspertkrævende, og de små kommuner har ikke ressourcerne. Og når de ikke har ressourcerne, bliver jeg som gammel lokalpolitiker nødt til at sige, at så er det det, der lige pludselig bliver grønthøstet væk, og så finder man den billigste løsning og måske ikke den bedste løsning. Derfor har det også altid for Nye Borgerlige været vigtigt, at lige nøjagtig handicapområdet måske blev løftet af staten, for de her mennesker har om nogen brug for at få den bedste hjælp, og jeg er ikke sikker på, at små kommuner kan løfte det. Jeg tror ikke, det er ondskab, jeg tror, det er på tide, at vi ser det i øjnene og lader staten løfte opgaven. Er statsministeren enig i det?

Kl. 01:27

Anden næstformand (Jeppe Søe):

Statsministeren.

Kl. 01:27

Statsministeren (Mette Frederiksen):

Jeg kan med det svar, jeg kommer til at give nu, høre, at jeg efterhånden har været virkelig, virkelig mange år, ja, faktisk årtier på, på Christiansborg. Nu går jeg helt tilbage til kommunalreformen, som ligger mange år tilbage, og en af grundene til, at Socialdemokratiet dengang var skeptisk over for kommunalreformen, var faktisk lige præcis det specialiserede socialområde. Og hvis man går tilbage og læser, hvad Socialdemokratiet sagde dengang for nu 15-16 år tilbage, vil man se, at det netop var, at nogle af kommunerne ville være for små til nogle af de specialer og nogle af de borgere, som er i en helt særlig livssituation på grund af en funktionsnedsættelse. Derfor var vores forslag dengang, at man skulle lægge det et andet sted end i kommunerne.

Så jeg beklager, at jeg trækker nogle tråde tilbage til dengang, men det er egentlig bare for at bekræfte, at jeg tror, at vi også har en strukturudfordring på det her område.

Kl. 01:28

Anden næstformand (Jeppe Søe):

Spørgeren.

Kl. 01:28

Kim Edberg Andersen (NB):

Nu skal jeg jo ikke udskamme Socialdemokraterne, selv om jeg har lært i politik, at det at udskamme er en god ting at gøre. Men fordi man ikke gjorde noget rigtigt for 16 år siden, er det jo ikke forklaringen på, at man ikke skal gøre det nu. Det kan godt være, det ikke skal være staten, men så må vi se på, om det kan ligge hos regionerne. Virkeligheden er bare, at vi skal have hjulpet på det område.

Jeg har et lille ekstra spørgsmål. Når de så løber tør for penge i kommunerne, og det gør de faktisk nogle steder, så lukker de de små lokale skoler, og det er, fordi det er lidt dyrere at drive en skole ude i de små lokalområder, og det er et spørgsmål om penge. Er statsministeren opmærksom på den her problemstilling, sådan at man ikke lukker en skole? For lukker man en skole, lukker man en landsby, og det kommer nok til at koste lidt på taksten.

Kl. 01:29

Anden næstformand (Jeppe Søe):

Statsministeren.

Kl. 01:29

Statsministeren (Mette Frederiksen):

Ja, det er en problemstilling, jeg er aldeles opmærksom på og også meget optaget af. Og jeg er sådan set enig i analysen, at lukker den lokale skole, er der en risiko for, at det lokale samfund lukker, for det er ofte skolen, der er omdrejningspunktet, og det er også det, der gør, om man som børnefamilie kan se sig selv i enten at flytte til eller blive boende i et lokalsamfund. Så vi er meget opmærksomme på den her problemstilling. Desværre er det ikke altid, at det koster lidt mere at drive en lille lokal skole, for nogle steder koster det noget mere. Men det ændrer ikke på, at vi har en problemstilling her, som vi er opmærksomme på i fællesskab, kan jeg høre.

Kl. 01:30

Anden næstformand (Jeppe Søe):

Dermed tak til statsministeren. Nu går vi i gang med anden runde, og første taler i anden runde er hr. Lars Boje Mathiesen, som taler som privatist. Der er 5 minutter og derefter tre spørgsmål.

Kl. 01:30

Lars Boje Mathiesen (UFG):

Klokken er halv to, og vi har været i gang i næsten 16½ time. Det er fremragende. Og jeg kan sige, at efter 16½ times debat har vi stadig væk Danmarks højeste skattetryk, så fortællingen om, at der samlet mangler penge i den offentlige sektor, er jo bare rent spin, strategi og taktik. Og det dækker over, at Folketinget herinde, kommunerne og regionerne ganske enkelt bruger pengene rigtig, rigtig tåbeligt.

Til gengæld oplever danskerne derude på den anden side af muren og også her om natten, at deres rådighedsbeløb bliver udhulet af stigende udgifter og stigende afgifter. Lad mig bare nævne et konkret eksempel fra min egen kommune, Aarhus. Der har en socialdemokratisk borgmester derovre, flankeret lidt af Venstre og Konservative, lige indført et nyt affaldsgebyr på 1.100 kr. Man har også et fast vandafgiftsgebyr på 500 kr., man har hævet parkeringen for beboere med 2.000 kr., og så skal vi lige forvente, at vores fjernvarmeregning stiger med mellem 3.000 og 5.000 kr. grundet udgifter til den grønne omstilling. Og på den måde sender man lige øgede udgifter ud til borgerne i Aarhus Kommune for omkring 5.000 til 8.000 kr. efter skat, som borgerne skal finansiere. Værsgo at tygge på den.

Samtidig skal de borgere, som lever med de konsekvenser derude, opleve, at vi herinde har en regering og en statsminister, som tillader sig at give voksenskældud eller kritik af de mennesker, som på trods af de her afgifter vælger at sige: Nej, vi vil ikke bare lave slavearbejde for regeringens ledere, som er Palle, Polle og Ruth, som statsministeren jo har døbt sig selv, med hr. Lars Løkke Rasmussen hr. Jakob Ellemann-Jensen.

Men statsministeren og regeringen glemmer et meget, meget vigtigt spørgsmål: Hvorfor skulle danskerne arbejde mere, og hvorfor skulle de ikke arbejde mindre? For hvorfor arbejde mere, når politikerne herinde samtidig siger: Hvis du arbejder for en krone mere, så tillader vi os at tage størstedelen til os selv, og du kan få lov til at beholde resten. Hvorfor skulle man arbejde mere, når politikerne herinde samtidig siger, at ja, vi tager jeres penge, og vi bruger dem ganske, ganske tåbeligt? Så hvis man føler sig berettiget til at give voksenskældud og bebrejde danskerne, så er det også kun rimeligt, at danskerne får lov til at give et svar tilbage, så på vegne af rigtig mange danskere derude kommer der et svar til regeringen.

Kære regering. Hvis I mangler penge, så rul de 15.000 ekstra centraladministrationsstillinger i staten tilbage til 2011-niveau. Så er der cirka 9 mia. kr. Hav nu lidt tillid til, at danskerne godt selv kan beslutte, hvilket tv de gerne vil se, og privatiser Danmarks Radio. Så har I 3,5, mia. kr. Fokuser skattekronerne på at forbedre forholdene for danske børn og ældre, og halver udlandsbistanden. Så har i 11 mia. kr. I kan nedlægge Statens Kunstfond. Så har i 600 mio. kr. I kan afskaffe partistøtten, og så er der 250 mio. kr. I kan også kræve, at kommuner begynder at blive drevet som den bedste kommune. Det vil give et potentiale på 38 mia. kr. Hvis det er for ambitiøst, så kan de bare gå halvdelen af vejen. Det er 19 mia. kr. Så kan man stoppe med su til udlændinge. Det vil give 500 mio. kr. Man kan også bede dem om at betale de lån tilbage, som de er stukket af fra. Det er også 1 mia. kr. Og hvad kommer vi så til? Jo, de kære eksterne konsulenter, som Socialdemokratiet turnerede rundt med at man skulle bruge færre penge på. Jeg har kigget på den seneste analyse, der kom på det, og fra 2020 til 2021 har man faktisk forøget udgifterne til eksterne konsulenter, således at man nu bruger næsten 5,5 mia. kr. på eksterne konsulenter i staten.

Så kære Palle, Polle og Ruth og resten af politikerne herinde i salen: Før man får gjort rent, og hovedrent, herinde i forhold til sin vanvittige måde at bruge borgernes skattekroner på, så har man absolut – absolut! – ingen ret til at moralisere over for danskerne eller kræve, at de skal blive ved med at finansiere det overforbrug, der fungerer herinde, og som stort set er lige direkte til »Luksusfælden«. Tak for ordet.



Kl. 01:35

Anden næstformand (Jeppe Søe):

Det var der ingen kommentarer til. Tak til privatisten, hr. Lars Boje Mathiesen. Den næste privatist på talerstolen er hr. Jon Stephensen uden for grupperne

Kl. 01:35

Jon Stephensen (UFG):

Berlingske har i de sidste uger vist, hvor rivende galt det står til med havmiljøet i danske farvande og fjorde. Det er forfærdelige billeder af en engang frodig havbund fuld af liv, som nu er stendød. Det er billeder, der sætter sig i både hjerte og hoved. For hvordan kan det i et land som Danmark gå så galt? Det er, som om vi bare har lukket øjnene og troet, at alt, der havner i havet, bare forsvinder af sig selv. Engang var det giftigt spildevand, vi ledte direkte ud. I dag er det kvælstof, der dræber vores fjorde og efterlader havbunden død og uden fisk. Vi har lukket øjnene for det, vi længe har vidst, nemlig at landbrugets udledning af næringsstoffer som kvælstof og fosfor er lige så dræbende for havmiljøet, som spildevand engang var. Klimakrisen er global, men også lokal og selvforskyldt. Der er ingen undskyldninger længere. De danske fjordes fisks og de danske farvandes gispen efter vejret må være det største wakeupcall til, at vi selv må og skal gøre noget nu, ikke bare for verdens skyld, men også for vores egen.

End CO2 afgift pålagt forureneren er én vej til at nå mål og puste nyt liv i havene omkring Danmark, men vi kommer også til at kigge ind i en verden med afgifter på en billet, hvis vi flyver, på oksekød og ikke bæredygtigt tøj – på jeans, bøf og benzin – hvis vi for alvor skal omlægge vores livsstil til at være grøn og nå vores klimamål om en 70-procentsreduktion i 2030. Vi ved nemlig godt, at der er en sammenhæng mellem fiskedød, voldsomme skybrud, storme og vores forbrug, og hvis vi skal ændre vaner mod grønne løsninger og livsstil og reduktion af klimabelastende fødevarer, virker afgifter. Den grønne omstilling kommer til at koste for os alle. Jeg tror også, de fleste danskere er enige i, at det er prisen værd, og at der er en regning, vi har glemt at betale. Og prisen bliver bare større og større, for hver dag der går, hvor vi ikke gør noget.

Med de bebudede skattelettelser først og fremmest i bunden er det muligt at gennemføre klimaafgifter, som den enkelte forbruger har råd til at betale, uden det er mærkbart, og skabe den grønneste omstilling for Danmark, uden vi for alvor mærker den i forhold til den realløn, vi har i dag. Det virker fornuftigt at bygge bro mellem skattelettelser og grønne afgifter, men det kræver, at alle er med, og at det ikke er dem på samfundets bund med de absolut laveste indkomster, der kommer til at betale prisen for, at Danmark bliver grønt. For lige nu ser det ud, som om det er de fattigste, der skal betale mest.

Hvad med den enlige mor eller far, der er på overførselsindkomst? Skal hun eller han hægtes mere af? De bebudede skattelettelser går nemlig kun til dem, der er i arbejde. På den måde er alle dem, der er på overførselsindkomster, udenfor. Et bevidst valg, der skal øge arbejdsudbuddet og få flere i arbejde, vil øge forskellen. Det skal kunne betale sig at arbejde. Det er jeg med på, og jeg er med på, at skattelettelser i sig selv – det, at der er en gevinst – kan være en tilskyndelse til, at nogle kommer i job, men der vil stadig være en stor gruppe uden for arbejdsmarkedet, som også har børn, der skal have mad på bordet og tøj på kroppen, og som også har børnefødselsdage, og som bliver voldsomt meget mere ramt af grønne afgifter.

Klimaudfordringer kan løses, men det skal ske på en måde, som ikke øger uligheden, har statsministeren sagt. Jeg er helt og fuldstændig enig med statsministeren. Det må ikke være de fattigste danskere, der betaler den største pris. En grøn omstilling, der får uligheden til at vokse, er både usolidarisk, farlig og helt unødvendig med det overskud, der er på statens økonomi lige nu. Brug de skattelettelser, der er i spil for 2025, til samtidig at sætte turbo på og sparke gang i den enkelte danskers andel i og ansvar for den grønne omstilling. Jeg appellerer til, at den øvrige regering lytter til statsministerens ord om, at sociale balancer skal være intakte, og derfor sørger for, at alle har råd til at betale prisen for den grønne omstilling – også dem, der ikke er i arbejde.

Kl. 01:40

Anden næstformand (Jeppe Søe):

Fru Rosa Lund, Enhedslisten.

Kl. 01:40

Rosa Lund (EL):

Tak for det, og tak til hr. Jon Stephensen for at give muligheden for lige at stille et spørgsmål om en sag, som er meget aktuel. Det har været fremme flere gange i salen i dag, og mediet Zetland har jo afdækket, at udenrigsministeren muligvis har givet CIP en forlomme. Hr. Jon Stephensen kender udenrigsministeren en del bedre, end jeg gør, så jeg skal bare høre hr. Jon Stephensen, om hr. Jon Stephensen tror, at der er noget om det.

Kl. 01:41

Jon Stephensen (UFG):

Det har jeg ingen anelse om.

Kl. 01:41

Anden næstformand (Jeppe Søe):

Spørgeren.

Kl. 01:41

Rosa Lund (EL):

Tak for det. Det, som vi trods alt ved, og som jo ikke er gætterier, er jo, at CIP selv i dag har fortalt, at de har givet økonomisk støtte til kandidater fra seks partier. Så skal jeg spørge hr. Jon Stephensen, om det er Moderaternes folketingskandidater, som har modtaget den her støtte, om partiet Moderaterne har modtaget støtte fra det her firma. Det synes jeg er ret væsentligt at vide oven på den debat, vi har haft i dag, og det kunne være dejligt, om hr. Jon Stephensen kunne tilvejebringe den viden til Folketinget.

Kl. 01:42

Anden næstformand (Jeppe Søe):

Hr. Jon Stephensen.

Kl. 01:42

Jon Stephensen (UFG):

Personligt har jeg ikke modtaget én krone i støtte, hverken fra CIP eller noget andet, og jeg har heller ikke nogen anelse om, hvordan støtten ellers er blevet givet til Moderaternes partimedlemmer.

Kl. 01:42

Anden næstformand (Jeppe Søe):

Dermed tak til hr. Jon Stephensen.

Nu er forhandlingen sluttet, og vi går til afstemning om de stillede forslag til vedtagelse, og der foreligger fire forslag.

Kl. 01:42

Afstemning

Anden næstformand (Jeppe Søe):

Der stemmes først om forslag til vedtagelse nr. V 1 af Christian Rabjerg Madsen (S), Morten Dahlin (V) og Monika Rubin (M), og afstemningen starter.

Afstemningen er afsluttet.

For stemte 58 (S, V, M, SIU, SP og Jon Stephensen (UFG)), imod stemte 52 (SF, DD, LA, KF, EL, RV, DF, ALT, NB og Lars Boje Mathiesen (UFG)), hverken for eller imod stemte 0.

Dermed er forslag til vedtagelse nr. V 1 vedtaget.

Derefter er forslag til vedtagelse nr. V 2 af Pia Olsen Dyhr (SF), Pelle Dragsted (EL) og Franciska Rosenkilde (ALT), forslag til vedtagelse nr. V 3 af Inger Støjberg (DD), Alex Vanopslagh (LA), Søren Pape Poulsen (KF), Morten Messerschmidt (DF) og Pernille Vermund (NB) og forslag til vedtagelse nr. V 4 af Martin Lidegaard (RV) bortfaldet.

Hermed er forhandlingen afsluttet.

Det næste punkt på dagsordenen er:

2) 1. behandling af lovforslag nr. L 1:

Forslag til finanslov for finansåret 2024.

Af finansministeren (Nicolai Wammen).

(Fremsættelse 03.10.2023).

Kl. 01:43

Forhandling

Anden næstformand (Jeppe Søe):

Jeg skal høre, om nogen ønsker at tage ordet. Det er ikke tilfældet.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Finansudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

3) 1. behandling af lovforslag nr. L 2:

Forslag til lov om fastsættelse af udgiftslofter for stat, kommuner og regioner for finansåret 2027.

Af finansministeren (Nicolai Wammen).

(Fremsættelse 03.10.2023).

Sammen med dette punkt foretages:

4) 1. behandling af lovforslag nr. L 3:

Forslag til lov om ændring af lov om fastsættelse af udgiftslofter for stat, kommuner og regioner for finansåret 2024, lov om fastsættelse af udgiftslofter for stat, kommuner og regioner for finansåret 2025 og lov om fastsættelse af udgiftslofter for stat, kommuner og regioner for finansåret 2026. (Konsekvenser af 2030-planforløb og regeringens forslag til finanslov for 2024 m.v.).

Af finansministeren (Nicolai Wammen).

(Fremsættelse 03.10.2023).

Kl. 01:43

Forhandling

Anden næstformand (Jeppe Søe):

Er der nogen, der ønsker ordet?

Det er der ikke nogen der ønsker, og derfor er forhandlingen afsluttet.

Jeg foreslår, at lovforslagene henvises til Finansudvalget. Hvis ingen gør indsigelse, betragter jeg det som vedtaget.

Det er vedtaget.

Kl. 01:45

Meddelelser fra formanden

Anden næstformand (Jeppe Søe):

Dermed er der ikke mere at foretage i det her møde. Tak for ordet, tak for ordene, og tak til baglandet, der sikkert stadig væk ser med derhjemme.

Folketingets næste møde afholdes tirsdag, den 10. oktober 2023, kl. 13.00.

Jeg henviser til den dagsorden, der vil fremgå af Folketingets hjemmeside. Jeg skal også henvise til ugeplanen, der vil fremgå af Folketingets hjemmeside.

Endelig er mødet hævet.

Mødet er hævet. (Kl. 01:45).


57. møde

Tirsdag den 9. maj 2023 kl. 13.00

Dagsorden

1) Spørgsmål om fremme af forespørgsel nr. F 17:

Forespørgsel til beskæftigelsesministeren om bedre forhold for seniorerne på arbejdsmarkedet.

Af Morten Messerschmidt (DF) m.fl.

(Anmeldelse 03.05.2023).

2) Fortsættelse af forespørgsel nr. F 4 [afstemning]:

Forespørgsel til udlændinge- og integrationsministeren om asylbehandling af asylansøgerne i Rwanda eller et andet land uden for Europa.

Af Pia Kjærsgaard (DF) m.fl.

(Anmeldelse 14.03.2023. Fremme 16.03.2023. Forhandling 04.05.2023. Forslag til vedtagelse nr. V 12 af Mikkel Bjørn (DF). Forslag til vedtagelse nr. V 13 af Kasper Sand Kjær (S), Mads Fuglede (V) og Mohammad Rona (M). Forslag til vedtagelse nr. V 14 af Peter Skaarup (DD), Steffen Larsen (LA) og Brigitte Klintskov Jerkel (KF). Forslag til vedtagelse nr. V 15 af Rosa Lund (EL) og Nanna Høyrup (ALT). Forslag til vedtagelse nr. V 16 af Christian Friis Bach (RV)).

3) 3. behandling af lovforslag nr. L 34:

Forslag til lov om ændring af universitetsloven, lov om erhvervsakademiuddannelser og professionsbacheloruddannelser og forskellige andre love. (Regulering af beløb, som studerende kan modtage som en erkendtlighed under ulønnede projektorienterede forløb og ulønnet praktik m.v., harmonisering af regler om strategiske rammekontrakter og ingen prækvalifikation ved overdragelse af uddannelser inden for samme geografiske område).

Af uddannelses- og forskningsministeren (Christina Egelund).

(Fremsættelse 08.02.2023. 1. behandling 22.02.2023. Betænkning 25.04.2023. 2. behandling 04.05.2023).

4) 3. behandling af lovforslag nr. L 61:

Forslag til lov om ændring af lov om et indkomstregister, opkrævningsloven og skatteindberetningsloven. (Sanktionstiltag omfattet af tredje etape af reform af skattekontrollen).

Af skatteministeren (Jeppe Bruus).

(Fremsættelse 15.03.2023. 1. behandling 30.03.2023. Betænkning 26.04.2023. 2. behandling 04.05.2023).

5) 3. behandling af lovforslag nr. L 54:

Forslag til lov om ændring af færdselsloven. (Undtagelse til hegningspligt i områder med udsatte dyr m.v.).

Af transportministeren (Thomas Danielsen).

(Fremsættelse 01.03.2023. 1. behandling 23.03.2023. Betænkning 25.04.2023. 2. behandling 02.05.2023. Lovforslaget optrykt efter 2. behandling).

6) 3. behandling af lovforslag nr. L 82:

Forslag til lov om ændring af lov om valg til Folketinget. (Ændring af reglerne om efteruddannelse m.v. for folketingsmedlemmer).

Af Søren Gade (V), Leif Lahn Jensen (S), Jeppe Søe (M), Karsten Hønge (SF) og Karina Adsbøl (DD).

(Fremsættelse 29.03.2023. 1. behandling 11.04.2023. Betænkning 26.04.2023. 2. behandling 04.05.2023).

7) 3. behandling af lovforslag nr. L 72 A:

Forslag til lov om ændring af udlændingeloven, hjemrejseloven og straffeloven og ophævelse af lov om videreførelse af visse rettigheder i forbindelse med Det Forenede Kongeriges udtræden af Den Europæiske Union uden en aftale. (Ændring af visse regler om hjælp til hjemrejse, adgang til hjemrejsestøtte og administrativ frihedsberøvelse, gennemførelse af rådsafgørelse om Kroatiens fulde optagelse i Schengensamarbejdet og ophævelse af lov om videreførelse af visse rettigheder i forbindelse med Det Forenede Kongeriges udtræden af Den Europæiske Union uden en aftale).

Af udlændinge- og integrationsministeren (Kaare Dybvad Bek).

(2. behandling 04.05.2023. Lovforslaget optrykt efter 2. behandling).

8) 3. behandling af lovforslag nr. L 72 B:

Forslag til lov om ændring af lov om dansk indfødsret. (Implementering af bestemmelse i statsborgerretskonventionen).

Af udlændinge- og integrationsministeren (Kaare Dybvad Bek).

(2. behandling 04.05.2023. Lovforslaget optrykt efter 2. behandling).

9) 3. behandling af lovforslag nr. L 72 C:

Forslag til lov om ændring af forskellige ændringslove på Udlændinge- og Integrationsministeriets område. (Revision af loven om indførelse af mulighed for overførsel af asylansøgere til asylsagsbehandling og eventuel efterfølgende beskyttelse i tredjelande).

Af udlændinge- og integrationsministeren (Kaare Dybvad Bek).

(2. behandling 04.05.2023. Lovforslaget optrykt efter 2. behandling).

10) 2. behandling af lovforslag nr. L 59:

Forslag til lov om kompensation til naboer omkring Udrejsecenter Kærshovedgård.

Af udlændinge- og integrationsministeren (Kaare Dybvad Bek).

(Fremsættelse 15.03.2023. 1. behandling 23.03.2023. Betænkning 02.05.2023).

11) 2. behandling af lovforslag nr. L 69:

Forslag til lov om et midlertidigt solidaritetsbidrag.

Af skatteministeren (Jeppe Bruus).

(Fremsættelse 22.03.2023. 1. behandling 30.03.2023. Betænkning 04.05.2023).

12) 2. behandling af lovforslag nr. L 29:

Forslag til lov for Færøerne om fuldbyrdelse af straf m.v.

Af justitsministeren (Peter Hummelgaard).

(Fremsættelse 26.01.2023. 1. behandling 09.02.2023. Betænkning 03.05.2023).

13) 2. behandling af lovforslag nr. L 30:

Forslag til lov om ændring af straffelov for Færøerne, retsplejelov for Færøerne og lov for Færøerne om retsafgifter. (Ændringer som følge af ikraftsættelse af lov for Færøerne om fuldbyrdelse af straf m.v. og som følge af ikraftsættelse af ændringsanordning om konkursloven for Færøerne).

Af justitsministeren (Peter Hummelgaard).

(Fremsættelse 26.01.2023. 1. behandling 09.02.2023. Betænkning 03.05.2023).

14) 2. behandling af lovforslag nr. L 83:

Forslag til lov om inflationshjælp til økonomisk udsatte børnefamilier.

Af beskæftigelsesministeren (Ane Halsboe-Jørgensen).

(Fremsættelse 29.03.2023. 1. behandling 18.04.2023. Betænkning 03.05.2023).

15) 2. behandling af lovforslag nr. L 84:

Forslag til lov om ansættelsesbeviser og visse arbejdsvilkår.

Af beskæftigelsesministeren (Ane Halsboe-Jørgensen).

(Fremsættelse 29.03.2023. 1. behandling 13.04.2023. Betænkning 03.05.2023).

16) 1. behandling af lovforslag nr. L 121:

Forslag til lov om ændring af lov om ungdomsuddannelse for unge med særlige behov. (Flere rettigheder og bedre tilrettelæggelse af særligt tilrettelagt ungdomsuddannelse m.v.).

Af børne- og undervisningsministeren (Mattias Tesfaye).

(Fremsættelse 27.04.2023).

17) 1. behandling af beslutningsforslag nr. B 46:

Forslag til folketingsbeslutning om at ændre afholdelsen
af skriftlige eksamener for at undgå eksamenssnyd ved brug af internettet.



Af Alex Ahrendtsen (DF) m.fl.

(Fremsættelse 01.03.2023).

18) Forhandling om redegørelse nr. R 13:

Ministeren for udviklingssamarbejde og global klimapolitiks  redegørelse for udviklingen i udviklingssamarbejdet.

(Anmeldelse 27.04.2023. Redegørelse givet 27.04.2023. Meddelelse om forhandling 27.04.2023).

19) 1. behandling af beslutningsforslag nr. B 39:

Forslag til folketingsbeslutning om ligestilling af krav for opstilling til henholdsvis Folketinget og Europa-Parlamentet.

Af Søren Søndergaard (EL) m.fl.

(Fremsættelse 23.02.2023).

20) 1. behandling af lovforslag nr. L 123:

Forslag til lov om ændring af lov om tobaksvarer m.v. og forskellige andre love. (Implementering af dele af delegeret direktiv vedrørende opvarmede tobaksvarer m.v.)

Af indenrigs- og sundhedsministeren (Sophie Løhde).

(Fremsættelse 28.04.2023).

21) 1. behandling af beslutningsforslag nr. B 62:

Forslag til folketingsbeslutning om forbud mod kirurgisk eller medicinsk kønsskiftebehandling af børn under 18 år.

Af Kim Edberg Andersen (NB) m.fl.

(Fremsættelse 14.03.2023).

22) 1. behandling af lovforslag nr. L 128:

Forslag til lov om ændring af lov om en aktiv beskæftigelsesindsats. (Genindførelse af ret til uddannelsesløft med forhøjet dagpengesats på 110 pct. i 2023).

Af beskæftigelsesministeren (Ane Halsboe-Jørgensen).

(Fremsættelse 03.05.2023).

23) 1. behandling af lovforslag nr. L 129:

Forslag til lov om ændring af lov om en aktiv beskæftigelsesindsats, lov om organisering og understøttelse af beskæftigelsesindsatsen m.v., lov om arbejdsløshedsforsikring m.v. og lov om aktiv socialpolitik. (Øget ansvar til arbejdsløshedskasser for kontaktforløbet i de første 3 måneder, et forenklet kontaktforløb m.v., permanentgørelse af forsøg om jobrettet indsats til unge, forenkling af krav til vejledning m.v.).

Af beskæftigelsesministeren (Ane Halsboe-Jørgensen).

(Fremsættelse 03.05.2023).

24) 1. behandling af lovforslag nr. L 124:

Forslag til lov om opsigelse af dobbeltbeskatningsoverenskomsten mellem Danmark og Rusland og gennemførelse af defensive foranstaltninger mod Rusland.

Af skatteministeren (Jeppe Bruus).

(Fremsættelse 03.05.2023).

Kl. 13:00

Meddelelser fra formanden

Formanden (Søren Gade):

Mødet er åbnet.

Medlemmer af Folketinget Mai Villadsen (EL), Signe Munk (SF), Mona Juul (KF), Samira Nawa (RV) og Theresa Scavenius (ALT) har meddelt mig, at de ønsker at tage følgende forespørgsel om regeringens klimapolitik til klima-, energi- og forsyningsministeren tilbage:

»Hvad vil ministeren på baggrund af Klimarådets vurdering i 2023-statusrapporten gøre for at få en klimapolitik på plads, som anskueliggør, at regeringen vil nå målene i klimaloven, og for at sikre, at Danmark tager større ansvar for at bidrage til at løse den globale klimakrise set i lyset af konklusionerne fra FN’s nyeste klimarapport?«

(Forespørgsel nr. F 9).

Forespørgslen er hermed bortfaldet.

Medlemmer af Folketinget Per Larsen (KF) og Søren Pape Poulsen (KF) har meddelt mig, at de ønsker at tage følgende beslutningsforslag tilbage:

Forslag til folketingsbeslutning om at sikre en frivillig elektronisk aldersverificering for butikker, så mindreårige ikke kan købe tobak, alkohol og andre produkter med aldersbegrænsning, og at indføre et forbud mod proxysalg.

(Beslutningsforslag nr. B 65).

Ønsker nogen at optage dette beslutningsforslag?

Da det ikke er tilfældet, er beslutningsforslaget bortfaldet.

Det første punkt på dagsordenen er:

1) Spørgsmål om fremme af forespørgsel nr. F 17:

Forespørgsel til beskæftigelsesministeren om bedre forhold for seniorerne på arbejdsmarkedet.

Af Morten Messerschmidt (DF) m.fl.

(Anmeldelse 03.05.2023).

Kl. 13:01

Formanden (Søren Gade):

Hvis ingen gør indsigelse mod fremme af denne forespørgsel, betragter jeg Tingets samtykke som givet.

Det er givet.

Det næste punkt på dagsordenen er:

2) Fortsættelse af forespørgsel nr. F 4 [afstemning]:

Forespørgsel til udlændinge- og integrationsministeren om asylbehandling af asylansøgerne i Rwanda eller et andet land uden for Europa.

Af Pia Kjærsgaard (DF) m.fl.

(Anmeldelse 14.03.2023. Fremme 16.03.2023. Forhandling 04.05.2023. Forslag til vedtagelse nr. V 12 af Mikkel Bjørn (DF). Forslag til vedtagelse nr. V 13 af Kasper Sand Kjær (S), Mads Fuglede (V) og Mohammad Rona (M). Forslag til vedtagelse nr. V 14 af Peter Skaarup (DD), Steffen Larsen (LA) og Brigitte Klintskov Jerkel (KF). Forslag til vedtagelse nr. V 15 af Rosa Lund (EL) og Nanna Høyrup (ALT). Forslag til vedtagelse nr. V 16 af Christian Friis Bach (RV)).

Kl. 13:01

Afstemning

Formanden (Søren Gade):

Forhandlingen er sluttet, og vi går til afstemning om de fremsatte forslag til vedtagelse. Der foreligger fem forslag.

Der stemmes først om forslag til vedtagelse nr. V 13 af Kasper Sand Kjær (S), Mads Fuglede (V) og Mohammad Rona (M), og afstemningen starter.

Afstemningen slutter.

For stemte 58 (S, V og M), imod stemte 51 (SF, DD, LA, KF, EL, RV, DF, ALT og NB), hverken for eller imod stemte 0.

Forslag til vedtagelse nr. V 13 er vedtaget.

Herefter er forslag til vedtagelse nr. V 12 af Mikkel Bjørn (DF), forslag til vedtagelse nr. V 14 af Peter Skaarup (DD), Steffen Larsen (LA) og Brigitte Klintskov Jerkel (KF), forslag til vedtagelse nr. V 15 af Rosa Lund (EL) og Nanna Høyrup (ALT) og forslag til vedtagelse nr. V 16 af Christian Friis Bach (RV) bortfaldet.

Hermed er forespørgslen afsluttet.

Det næste punkt på dagsordenen er:

3) 3. behandling af lovforslag nr. L 34:

Forslag til lov om ændring af universitetsloven, lov om erhvervsakademiuddannelser og professionsbacheloruddannelser og forskellige andre love. (Regulering af beløb, som studerende kan modtage som en erkendtlighed under ulønnede projektorienterede forløb og ulønnet praktik m.v., harmonisering af regler om strategiske rammekontrakter og ingen prækvalifikation ved overdragelse af uddannelser inden for samme geografiske område).

Af uddannelses- og forskningsministeren (Christina Egelund).

(Fremsættelse 08.02.2023. 1. behandling 22.02.2023. Betænkning 25.04.2023. 2. behandling 04.05.2023).

Kl. 13:02

Forhandling

Formanden (Søren Gade):

Der er ikke stillet ændringsforslag.

Fru Theresa Scavenius fra Alternativet ønsker ordet. Værsgo.

Kl. 13:02

(Ordfører)

Theresa Scavenius (ALT):

Vi vil bare kort gerne sige, at vi stemmer gult, fordi det her er et forslag, der har æbler og pærer i sig, altså hvor noget er godt og noget er dårligt. Og derfor bliver vi nødt til at stemme gult. Vi ville have ønsket, at man ikke blander forskellige slags lovforslag sammen i ét.

Kl. 13:02

Formanden (Søren Gade):

Tak for det.

Ønsker andre at udtale sig?

Da det ikke er tilfældet, går vi til afstemning.

Kl. 13:03

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 104 (S, V, M, SF, DD, LA, KF, EL, RV, DF og NB), imod stemte 0, hverken for eller imod stemte 4 (ALT).

Lovforslaget er vedtaget og vil nu blive sendt til statsministeren.

Det næste punkt på dagsordenen er:

4) 3. behandling af lovforslag nr. L 61:

Forslag til lov om ændring af lov om et indkomstregister, opkrævningsloven og skatteindberetningsloven. (Sanktionstiltag omfattet af tredje etape af reform af skattekontrollen).

Af skatteministeren (Jeppe Bruus).

(Fremsættelse 15.03.2023. 1. behandling 30.03.2023. Betænkning 26.04.2023. 2. behandling 04.05.2023).

Kl. 13:03

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:03

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 99 (S, V, M, SF, DD, KF, EL, RV, DF, ALT og NB), imod stemte 9 (LA), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

5) 3. behandling af lovforslag nr. L 54:

Forslag til lov om ændring af færdselsloven. (Undtagelse til hegningspligt i områder med udsatte dyr m.v.).

Af transportministeren (Thomas Danielsen).

(Fremsættelse 01.03.2023. 1. behandling 23.03.2023. Betænkning 25.04.2023. 2. behandling 02.05.2023. Lovforslaget optrykt efter 2. behandling).

Kl. 13:04

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:04

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemning slutter.

For stemte 103 (S, V, M, SF, DD, LA, KF, EL, RV og ALT), imod stemte 5 (DF og NB), hverken for eller imod stemte 0.

Det næste punkt på dagsordenen er:

6) 3. behandling af lovforslag nr. L 82:

Forslag til lov om ændring af lov om valg til Folketinget. (Ændring af reglerne om efteruddannelse m.v. for folketingsmedlemmer).

Af Søren Gade (V), Leif Lahn Jensen (S), Jeppe Søe (M), Karsten Hønge (SF) og Karina Adsbøl (DD).

(Fremsættelse 29.03.2023. 1. behandling 11.04.2023. Betænkning 26.04.2023. 2. behandling 04.05.2023).

Kl. 13:05

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:05

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 99 (S, V, M, SF, DD, LA, KF, RV, DF og NB), imod stemte 9 (EL og ALT), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

7) 3. behandling af lovforslag nr. L 72 A:

Forslag til lov om ændring af udlændingeloven, hjemrejseloven og straffeloven og ophævelse af lov om videreførelse af visse rettigheder i forbindelse med Det Forenede Kongeriges udtræden af Den Europæiske Union uden en aftale. (Ændring af visse regler om hjælp til hjemrejse, adgang til hjemrejsestøtte og administrativ frihedsberøvelse, gennemførelse af rådsafgørelse om Kroatiens fulde optagelse i Schengensamarbejdet og ophævelse af lov om videreførelse af visse rettigheder i forbindelse med Det Forenede Kongeriges udtræden af Den Europæiske Union uden en aftale).

Af udlændinge- og integrationsministeren (Kaare Dybvad Bek).

(2. behandling 04.05.2023. Lovforslaget optrykt efter 2. behandling).

Kl. 13:05

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:06

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 104 (S, V, M, SF, DD, LA, KF, EL, RV, ALT og NB), imod stemte 4 (DF), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

8) 3. behandling af lovforslag nr. L 72 B:

Forslag til lov om ændring af lov om dansk indfødsret. (Implementering af bestemmelse i statsborgerretskonventionen).

Af udlændinge- og integrationsministeren (Kaare Dybvad Bek).

(2. behandling 04.05.2023. Lovforslaget optrykt efter 2. behandling).

Kl. 13:06

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:06

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 104 (S, V, M, SF, DD, LA, KF, EL, RV, ALT og NB), imod stemte 4 (DF), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

9) 3. behandling af lovforslag nr. L 72 C:

Forslag til lov om ændring af forskellige ændringslove på Udlændinge- og Integrationsministeriets område. (Revision af loven om indførelse af mulighed for overførsel af asylansøgere til asylsagsbehandling og eventuel efterfølgende beskyttelse i tredjelande).

Af udlændinge- og integrationsministeren (Kaare Dybvad Bek).

(2. behandling 04.05.2023. Lovforslaget optrykt efter 2. behandling).

Kl. 13:07

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 13:07

Afstemning

Formanden (Søren Gade):

Der stemmes om lovforslagets endelige vedtagelse. Afstemningen starter.

Afstemningen slutter.

For stemte 85 (S, V, M, DD, LA, KF, DF og NB), imod stemte 22 (SF, EL, RV og ALT), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

10) 2. behandling af lovforslag nr. L 59:

Forslag til lov om kompensation til naboer omkring Udrejsecenter Kærshovedgård.

Af udlændinge- og integrationsministeren (Kaare Dybvad Bek).

(Fremsættelse 15.03.2023. 1. behandling 23.03.2023. Betænkning 02.05.2023).

Kl. 13:08

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:08

Afstemning

Formanden (Søren Gade):

Ønskes afstemning om ændringsforslag nr. 1 og 2, tiltrådt af et flertal (udvalget med undtagelse af NB)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

11) 2. behandling af lovforslag nr. L 69:

Forslag til lov om et midlertidigt solidaritetsbidrag.

Af skatteministeren (Jeppe Bruus).

(Fremsættelse 22.03.2023. 1. behandling 30.03.2023. Betænkning 04.05.2023).

Kl. 13:08

Forhandling

Formanden (Søren Gade):

Der er stillet ændringsforslag.

 Ønsker nogen at udtale sig?

 Da det ikke er tilfældet, er forhandlingen sluttet, og vi går til afstemning.

Kl. 13:08

Afstemning

Formanden (Søren Gade):

Der stemmes om ændringsforslag nr. 2 af et mindretal (SF, EL og ALT). Afstemningen starter.

Afstemningen slutter.

For stemte 18 (SF, EL og ALT), imod stemte 90 (S, V, M, DD, LA, KF, RV, DF og NB), hverken for eller imod stemte 0.

Ændringsforslaget er forkastet. Herefter er ændringsforslag nr. 1 og 3-14, stillet af det samme mindretal, bortfaldet.

Der stemmes om ændringsforslag nr. 15 af et mindretal (SF, EL og ALT). Afstemningen starter.

 Afstemningen slutter.

For stemte 22 (SF, EL, RV og ALT), imod stemte 86 (S, V, M, DD, LA, KF, DF og NB), hverken for eller imod stemte 0.

Ændringsforslaget er forkastet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Så holder vi lige en kort pause, så de, der ønsker at forlade salen, får mulighed for det.

Det næste punkt på dagsordenen er:

12) 2. behandling af lovforslag nr. L 29:

Forslag til lov for Færøerne om fuldbyrdelse af straf m.v.

Af justitsministeren (Peter Hummelgaard).

(Fremsættelse 26.01.2023. 1. behandling 09.02.2023. Betænkning 03.05.2023).

Sammen med dette punkt foretages:

13) 2. behandling af lovforslag nr. L 30:

Forslag til lov om ændring af straffelov for Færøerne, retsplejelov for Færøerne og lov for Færøerne om retsafgifter. (Ændringer som følge af ikraftsættelse af lov for Færøerne om fuldbyrdelse af straf m.v. og som følge af ikraftsættelse af ændringsanordning om konkursloven for Færøerne).

Af justitsministeren (Peter Hummelgaard).

(Fremsættelse 26.01.2023. 1. behandling 09.02.2023. Betænkning 03.05.2023).

Kl. 13:11

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:12

Afstemning

Formanden (Søren Gade):

Der stemmes først om L 29.

Ønskes afstemning om ændringsforslag nr. 1-3, tiltrådt af udvalget?

 De er vedtaget.

Der stemmes herefter om L 30.

Ønskes afstemning om ændringsforslag nr. 4, tiltrådt af udvalget?

 Det er vedtaget.

Jeg foreslår, at lovforslagene går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

 Det er vedtaget.

Det næste punkt på dagsordenen er:

14) 2. behandling af lovforslag nr. L 83:

Forslag til lov om inflationshjælp til økonomisk udsatte børnefamilier.

Af beskæftigelsesministeren (Ane Halsboe-Jørgensen).

(Fremsættelse 29.03.2023. 1. behandling 18.04.2023. Betænkning 03.05.2023).

Kl. 13:12

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:12

Afstemning

Formanden (Søren Gade):

Ønskes afstemning om ændringsforslag nr. 1-4, tiltrådt af et flertal (udvalget med undtagelse af DF og NB)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling, og hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

15) 2. behandling af lovforslag nr. L 84:

Forslag til lov om ansættelsesbeviser og visse arbejdsvilkår.

Af beskæftigelsesministeren (Ane Halsboe-Jørgensen).

(Fremsættelse 29.03.2023. 1. behandling 13.04.2023. Betænkning 03.05.2023).

Kl. 13:13

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 13:13

Afstemning

Formanden (Søren Gade):

Ønskes afstemning om ændringsforslag nr. 1-7, tiltrådt af et flertal (udvalget med undtagelse af DF og NB)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling, og hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

16) 1. behandling af lovforslag nr. L 121:

Forslag til lov om ændring af lov om ungdomsuddannelse for unge med særlige behov. (Flere rettigheder og bedre tilrettelæggelse af særligt tilrettelagt ungdomsuddannelse m.v.).

Af børne- og undervisningsministeren (Mattias Tesfaye).

(Fremsættelse 27.04.2023).

Kl. 13:13

Forhandling

Formanden (Søren Gade):

Forhandlingen er åbnet, og jeg giver nu ordet til den første ordfører, hr. Frederik Vad fra Socialdemokratiet.

Kl. 13:14

(Ordfører)

Frederik Vad (S):

Tak for ordet. I dag skal vi behandle et godt lovforslag, som udmønter dele af den aftale, som et bredt flertal af Folketingets partier indgik i maj sidste år, og som skal sikre flere rettigheder til unge med særlige behov og understøtte en bedre tilrettelæggelse af stu. Det er et virkelig, virkelig godt lovforslag inden for den ramme, som aftalekredsen aftalte i forbindelse med aftalen. Konkret står lovforslaget her på flere ben.

For det første skærper vi stu'ens formål, så det tydeligere fremgår, at uddannelsen skal give de unge i målgruppen de bedste forudsætninger for at komme videre i uddannelse eller arbejde, samtidig med at det fastholdes, at stu skal understøtte de i unge at opnå personlige, sociale og faglige kompetencer, så de kan få et så selvstændigt, myndigt og aktivt voksenliv som overhovedet muligt.

For det andet foreslås det at indføre, at de unge som udgangspunkt har ret til at vælge mellem flere uddannelsessteder, og det er vel nok det centrale greb i den her aftale. Det er dog med undtagelse af tilfælde, hvor en ung har behov for et ekstraordinært specialiseret tilbud og kommunalbestyrelsen efter dialog med den unge vurderer, at der kun er et uddannelsessted, der passer til den unges behov. Det er en vurdering, hvor både faglige og økonomiske hensyn indgår, og som beror på en konkret individuel vurdering af den unges behov og de uddannelsestilbud, som findes.

For det tredje vil hver ung med lovforslaget her altid have ret til at foreslå et andet uddannelsessted for uddannelsen end det, som kommunalbestyrelsen måtte foreslå. Det ønske vil kommunalbestyrelsen være forpligtet til at imødekomme, såfremt tilbuddet ikke i uforholdsmæssig grad overstiger prisen på kommunalbestyrelsens tilbud. Det skal sikre, at langt flere af de her unge, som jo tilhører den udsatte gruppe, får mulighed for at få større ejerskab over den uddannelse, de får.

For det fjerde forpligtes kommunalbestyrelsen til at orientere om processen for visitation, sammensætningen af et eventuelt visitationsudvalg og opfølgningen på uddannelsesforløbet, ligesom myndighedsansvaret hos kommunalbestyrelsen styrkes, ved at der indføres krav om kvalitetsaftaler, udarbejdelse af et ressourcepapir og et uddannelsesbevis – alt sammen med henblik på en tidligere afklaring og bedre overgang for disse unge.

Der er rigtig mange elementer i det her forslag, og vi i Socialdemokratiet støtter dem alle sammen. Vi er især enormt tilfredse med, at man styrker den unges stilling, og vi er også meget tilfredse med, at vi har lavet nogle justeringer inden behandlingen her i salen, som jo bl.a. betyder, at vi ligestiller tyndt befolkede områder i Danmark med tæt befolkede områder, og at vi har filet på de formuleringer, der lå i lovgivningen, om, at et alternativt uddannelsestilbud til det, kommunen kunne give, skulle koste det samme som det, kommunen kunne tilbyde. Her har vi filet på det og sagt, at det ikke må være uforholdsmæssigt dyrere, og det vil sige, at rigtig mange unge får muligheden for at vælge et tilbud, selv om det også er dyrere end det, kommunen tilbyder.

Så alt i alt er det et rigtig fornuftigt lovforslag, som Socialdemokratiet kan støtte.

Kl. 13:17

Formanden (Søren Gade):

Tak for det. Der er en enkelt kort bemærkning. Fru Charlotte Broman Mølbæk fra Socialistisk Folkeparti. Værsgo.

Kl. 13:17

Charlotte Broman Mølbæk (SF):

Tak for det, og tak for ordførerens tale. Ordføreren var ikke med, da vi lavede aftalen sidste forår. Så det er selvfølgelig også med det forbehold, at det her spørgsmål stilles; det er jeg med på.

Men jeg har lyst til at spørge ordføreren fra Socialdemokratiet, om man har gjort sig nogen overvejelser over, hvad der karakteriserer ekstraordinære udgifter, fordi »ekstraordinære« jo kan fortolkes meget forskelligt, alt efter hvor man står, og hvilken fortolkning man har. Så vil ordføreren kunne knytte lidt flere ord på det?

Kl. 13:18

Formanden (Søren Gade):

Ordføreren.

Kl. 13:18

Frederik Vad (S):

Det er meget svært at skære fuldstændig ud i pap. Der har også været rejst nogle spørgsmål om, om man skulle lave nogle regler for, hvor lang transportafstand der må være osv., men hvis man går ind og konkretiserer de her ting, kan det jo hurtigt blive et loft eller en minimumsstandard for kommunerne. Så hvis man går ind og konkretiserer det her, risikerer man derfor også, at det får sådan en systemets logik. Så går man lige til loftet eller man bevæger sig i hvert fald ikke højere end det, der er grænsen. Derfor synes jeg, at de formuleringer, der ligger nu, giver den nødvendige fleksibilitet.

Der, hvor vi jo kan se en udfordring, er, hvis kommunen kommer med et tilbud og kommunen skal give et alternativt tilbud, så er man f.eks. nødt til at gå ind at oprette en uddannelse, som kun passer til den her enkelte unge. Det er jo et konkret eksempel på et sted, hvor man må sige, at der må økonomi spille en rolle på en eller anden måde.

Kl. 13:19

Formanden (Søren Gade):

Fru Charlotte Broman Mølbæk.

Kl. 13:19

Charlotte Broman Mølbæk (SF):

Men det er vel også den her totale grænseløshed, der kan være udfordringen, for det kunne jo være, at for sådan en lille kommune som Læsø Kommune med en meget lille økonomi kan udgifter til mange forskellige slags borgere være ekstraordinære udgifter, hvad det ikke var for andre kommuner. Så spørgsmålet er, om der ikke er et alt for stort fortolkningsrum, og om det bare er op til den enkelte kommune selv at sige, hvad det er, de føler, der er ekstraordinært. Hvordan skal Ankestyrelsen så kunne gå ind at vurdere, om det reelt set er et ekstraordinært tilbud, den her borger har behov for, hvis vi ikke har sat en eller anden form for bundgrænse?

Kl. 13:19

Formanden (Søren Gade):

Ordføreren.

Kl. 13:19

Frederik Vad (S):

Men det må vi jo i Folketinget følge op på. Vi taler meget om frisættelse og frihed i den her Folketingssal, og med den her aftale går vi ind og styrker kommunernes myndighedsansvar, men jeg tror bare, at vi her må begynde med at have tillid til, at kommunerne sørger for, at deres unge kommer i de tilbud, de skal. Jeg har ikke nogen grund til at tro andet. Jeg synes, at de ændringer, vi har lavet, er utrolig fornuftige og giver det rum, som styrker den unges retsstilling i det her system.

Kl. 13:20

Formanden (Søren Gade):

Hr. Kim Edberg Andersen, Nye Borgerlige.

Kl. 13:20

Kim Edberg Andersen (NB):

Tak for det. Jeg vil godt følge lidt op på det, SF siger. For vi har i andre sammenhænge problematiseret, at vi ser en Ankestyrelse, som dybest set ikke forholder sig til tingene. Jeg mener, at SF jo har ret. Hvad er det, Ankestyrelsen skal gøre andet end at sige, at det er uforholdsmæssig dyrt? Så sender de den tilbage, og så står du som borger efter at have fået sendt det tilbage fra Ankestyrelsen, og så siger kommunen: Nu har vi prøvet det.

Idéen med det her, som jeg ellers synes er et udmærket lovforslag, er jo at gøre det her bedre, altså sørge for, at man har nemmere adgang. Jeg er bange for, at systemet kommer til at lukke sig om sig selv, og så bliver det her med, at det er uforholdsmæssig dyrt sådan noget, som gør, at det bliver til meget lidt nogle steder, hvis ikke lige det passer ind og man ikke har lyst til at give den unge den bestemte uddannelse.

Så kan man på en eller anden måde, eventuelt i udvalgsbehandlingen, kvantificere det her lidt mere, sætte en procentsats på eller gøre et eller andet, sådan at der er noget meget mere konkret, Ankestyrelsen kan forholde sig til i de klagesager, jeg forudser der kommer?

Kl. 13:21

Formanden (Søren Gade):

Ordføreren.

Kl. 13:21

Frederik Vad (S):

Igen vil jeg sige, at hvis man går ind og laver en meget, meget skarp grænse, risikerer man jo også, at nogle meget, meget gode tilbud for de her unge, som måske ligger lige på den forkerte side af grænsen, pr. automatik vil blive skåret væk fra kommunens side.

Derfor synes jeg, at det er fornuftigt, hvad vi gør her med at styrke de unges rettigheder og sige, at man som ung har mulighed for selv at komme med et uddannelsestilbud, og at man kan blive visiteret til uddannelsestilbud i hele landet, og at kommunerne skal give to.

Så tror jeg også bare, at vi må have den tillid til, at man i kommunerne er interesseret i, at de her unge får den hjælp, de skal have. Det er nogle af de svageste eller mest udfordrede unge i vores samfund, og dem tror jeg kommunerne vil gøre alt, hvad de kan, for at løfte. Det har jeg tillid til.

Kl. 13:22

Formanden (Søren Gade):

Hr. Kim Edberg Andersen.

Kl. 13:22

Kim Edberg Andersen (NB):

Det er nok den der ubegrænsede tillid til, at kommunerne ikke tænker i penge, der er noget med. Jeg har siddet i en kommunalbestyrelse, og når vi laver budget, tænker vi i penge. Og dem, der er nemmest at tænke i penge over for, er de allersvageste grupper.

Så jeg kunne stadig væk godt tænke mig, at vi i hvert fald i udvalgsbehandlingen måske alle sammen lige stikker hovederne sammen og så tænker på, hvordan vi kan få lavet det her på en god måde, sådan at vi også sikrer os, at der ikke vil være en enkelt kommune eller to, som vil spekulere i det her, der ikke er til gavn for den studerende – altså at vi finder en eller anden god almindelig løsning, hvor vi får lagt noget mere konkret på bordet.

Kl. 13:22

Formanden (Søren Gade):

Ordføreren.

Kl. 13:22

Frederik Vad (S):

Jeg synes, at det må komme an på en prøve, hr. Kim Edberg Andersen. For hvis vi trækker alt herind i Folketingssalen og gør det til et spørgsmål om, at de brodne kar skal sætte standarden for lovgivningsprocessen herinde, tror jeg bare, at vi får en alt for kompliceret lovgivning og en alt for firkantet lovgivning, og jeg tror ikke, at det i sidste ende vil gavne nogen af de her stu-elever.

Kl. 13:23

Formanden (Søren Gade):

Tak for det. Der er ikke flere korte bemærkninger. Vi siger tak til hr. Frederik Vad fra Socialdemokratiet. Jeg byder nu velkommen til fru Anni Matthiesen fra Venstre.

Kl. 13:23

(Ordfører)

Anni Matthiesen (V):

Tak for det, formand. Det her lovforslag har jeg arbejdet med i lang tid. Jeg har jo været med til at forhandle den politiske aftale; jeg har – kan jeg også tillade mig at sige – fået sat nogle, også personlige aftryk i det her lovforslag. For den her gruppe af unge mennesker er en gruppe, som jeg har fulgt, jeg vil næsten sige siden min søns fødsel; i hvert fald kan jeg sige, at jeg selv har en søn, som har taget en stu-uddannelse. Og det gør selvfølgelig også, at der er nogle ting i det her lovforslag, som jeg holder rigtig meget af, og som jeg gerne vil fremhæve.

Noget af det, jeg kan huske jeg fik nogle henvendelser om fra nogle forældre, når vi går et par år tilbage, var, at en datter var kommet og fortalt dem, at de kun kunne få ét tilbud i den kommune, de boede i. Selv om det var en pige, der var rigtig dygtig til at have med børn at gøre, så var det eneste tilbud, hun kunne få, at komme i et køkken og lære at lave mad. Der var nogle forældre der, der var frustrerede, fordi de faktisk så, at her var der en ung pige, som egentlig havde nogle vildt gode kompetencer i forhold til at kunne lære at passe børn. Men det var så ikke muligt dengang.

Jeg har også haft henvendelser fra forældre, som havde en søn, som fik tilbudt at blive pedel, selv om han faktisk havde nogle helt andre ønsker. Men det var så de valgmuligheder, der var i den kommune, altså at blive pedel. Og med ændringen af loven her er jeg glad for, at vi nu giver retten til, at man som ung med særlige behov får flere tilbud.

Ud over det vil jeg også gerne fremhæve, at vi er nået i mål med, at der nu skal der laves en fælles portal, hvor de her forskellige tilbud bliver præsenteret. Det kan jeg sige var noget af det, som jeg selv som mor til min søn virkelig havde en opgave med at finde ud af, altså hvad der i det gele taget var af muligheder i nærområdet. Hvad findes der af stu-tilbud? Kunne der være noget i nabokommunen, som faktisk var bedre og passede bedre til mit barn end det, som kommunen tilbød? Og der tror jeg på, at når den her portal kommer op at stå, som vi også har fået understreget skal både skrives og præsenteres på en måde, så det også er lidt letforståeligt for den her gruppe af unge mennesker, så tror jeg på det giver endnu bedre muligheder for, at de reelt ved, hvad der kan være at vælge imellem.

Jeg kunne komme ind på mange forskellige ting, og jeg ved også, at man selvfølgelig har mange ønsker på sin seddel, og der kunne også være flere ting, hvor man tænker, arh, at det kunne også have været, at vi skulle have kigget på det; men jeg kan sige, at Venstre kommer til at stemme for det her lovforslag – og jeg er rigtig glad for det skridt, vi tager i dag.

Kl. 13:26

Formanden (Søren Gade):

Tak for det. Der er et enkelt ønske om en kort bemærkning. Fru Charlotte Broman Mølbæk, Socialistisk Folkeparti. Værsgo.

Kl. 13:26

Charlotte Broman Mølbæk (SF):

Tak for det. Og tak for ordførertalen. Jeg vil også gerne kvittere for et rigtig godt samarbejde om lige præcis den her aftale. Jeg synes, det faktisk er blevet en rigtig fin aftale, som har en bred forankring – fra den ene ende af salen til den anden. Det synes jeg er ret smukt i sig selv.

Jeg ved også, at ordføreren på mange måder er meget passioneret på det her område, og derfor vil jeg prøve at følge lidt i hr. Kim Edberg Andersens fodspor i forhold til det her med de uforholdsmæssigt større udgifter end det, kommunen fremlægger, eller de ekstraordinære tilbud. Vil det ikke være noget, vi kunne komme lidt nærmere ind på, så vi får en lidt tydeligere afgrænsning, og så vi netop sikrer os, at kommunerne ikke kommer til at sætte standarden for lavt fra starten af ved deres egne tilbud? For derved vil den unge ikke have nogen muligheder for reelt set at få et af de tilbud, som ordføreren også henviste til i forhold til den her unge pige.

Kl. 13:27

Formanden (Søren Gade):

Ordføreren.

Kl. 13:27

Anni Matthiesen (V):

Jeg vil sige så meget, at jeg også kan være nervøs for at gøre det for konkret. Og det kan jeg egentlig ud fra, at jeg så er bange for, at det bliver laveste fællesnævner, der lægger linjen, og at vi dermed egentlig kommer til at skyde os selv i foden i forhold til nogle unge mennesker, som uberettiget får et dårligere tilbud. Jeg vil hellere love SF's ordfører, at vi følger udviklingen – at vi ser, om det, vi har vedtaget nu, reelt kommer til at fungere. Og ellers må vi jo drøfte det igen imellem aftalepartierne.

Kl. 13:28

Formanden (Søren Gade):

Fru Charlotte Broman Mølbæk, værsgo.

Kl. 13:28

Charlotte Broman Mølbæk (SF):

Jo, og det synes jeg i virkeligheden også er en rigtig fin idé at vi alle sammen gør i aftalekredsen, og det håber jeg også at ministeren er indstillet på. Vi kommer til at følge det arbejde, der kommer til at være, og hvad det er for nogle konsekvenser, der er af det.

Det, der bare er problematikken i det her, er, hvordan Ankestyrelsen skal lave nogle indholdsafgørelser på det. Og så bliver det jo endnu sværere for os at følge udviklingen i det, for hvis Ankestyrelsen ikke har en klar ramme at afgøre inden for, vil det være svært at give nogen medhold i noget som helst, og så får vi måske ikke lavet den forandring, vi rigtig gerne vil lave.

Kl. 13:28

Formanden (Søren Gade):

Ordføreren.

Kl. 13:28

Anni Matthiesen (V):

Ja, og jeg kan betrygge spørgeren i, at selvfølgelig kommer vi til at følge det her område – det gør jeg også personligt. Og så må jeg sige igen, at jeg har tillid til, at byrådsmedlemmerne, kommunalbestyrelserne derude selv kan have en stor interesse i, at det her kommer til at fungere. For det er jo deres borgere, og i sidste ende bliver det rent ud sagt for dyrt for kommunen, hvis man ikke behandler sine borgere ordentligt.

Så lad os nu se, om det her ikke kommer til at virke på en god måde.

Kl. 13:29

Formanden (Søren Gade):

Tak for det. Der er ikke flere korte bemærkninger. Vi siger tak til fru Anni Matthiesen fra Venstre. Jeg byder nu velkommen til hr. Rasmus Lund-Nielsen fra Moderaterne.

Kl. 13:29

(Ordfører)

Rasmus Lund-Nielsen (M):

Mange tak, formand. Vi behandler i dag et lovforslag, der først og fremmest er en udmøntning af en aftale indgået for næsten et år siden, den 21. maj 2022, mellem alle af Folketingets daværende partier om flere rettigheder og bedre tilrettelæggelse af ungdomsuddannelsen for unge med særlige behov.

Aftalen indebærer bl.a., at formålet med uddannelsen skærpes, så det bliver tydeligere rettet mod at øge mulighederne for videre uddannelse og beskæftigelse. For dem, hvor det ikke er muligt, er der fortsat fokus på, at de unge skal opnå personlige, sociale og faglige kompetencer til et så selvstændigt og aktivt liv som muligt, som det står i aftalen. Aftalen indebærer også, at de unge skal have mulighed for at vælge mellem flere uddannelsessteder, samt en række andre positive ændringer. Alt i alt er det et godt lovforslag, som vi i Moderaterne tilslutter os.

I Moderaterne mener vi, at et samfund skal kendes på, hvordan det behandler sine svageste, og den bedste socialpolitik er altså ikke bare at sende en højere overførselsindkomst til dem, der ikke er i arbejde. Det risikerer nemlig at tilskynde til et passivt liv. Den bedste socialpolitik er snarere en aktiv socialpolitik, der understøtter dannelsen af grundlæggende menneskelige kapabiliteter til at leve et værdigt liv for så mange som muligt. Det gør man netop med de her typer af særligt tilrettelagte uddannelser, der kan tilpasses den enkeltes forudsætninger. For her har vi jo at gøre med nogle elever, der har nogle helt andre forudsætninger end gennemsnittet. Så der skal altså være tale om en uddannelse, som passer til den enkelte. Derfor er det kun godt, at vi løbende udvikler og forbedrer den her særligt tilrettelagte ungdomsuddannelse.

Derfor støtter vi altså forslaget. Tak for ordet.

Kl. 13:31

Formanden (Søren Gade):

Der er en enkelt kort bemærkning fra hr. Kim Edberg Andersen, Nye Borgerlige.

Kl. 13:31

Kim Edberg Andersen (NB):

Moderaterne er jo et nyt parti, og i de andre partier har de nok en idé om, hvad de mener med alle de fine ord, men hvordan definerer man uforholdsmæssigt? Hvad er uforholdsmæssigt for Moderaterne?

Kl. 13:31

Formanden (Søren Gade):

Ordføreren.

Kl. 13:31

Rasmus Lund-Nielsen (M):

Jeg tænker, at jeg vil lægge mig i forlængelse af de to foregående partier og sige, at det her selvfølgelig er noget, vi skal monitorere løbende. Vi bruger allerede over 1 mia. kr. på stu'er i kommunerne om året, og undersøgelser viser jo faktisk, at de her elever, der går på en stu, trives ret godt. Så jeg tror i hvert fald, det vil være at skyde sig selv i foden, hvis man som kommune tænker, at man skal holde udgifterne så meget nede som muligt, men samtidig må vi jo også operere med en eller anden form for ramme.

Men du har da ret i, at på det område er der noget, der godt kan specificeres nærmere.

Kl. 13:32

Formanden (Søren Gade):

Hr. Kim Edberg Andersen.

Kl. 13:32

Kim Edberg Andersen (NB):

Min bekymring er jo præcis den samme som SF's, nemlig det der med, hvad det er, Ankestyrelsen skal hjælpe med, når der er kommet et ord ind, der er så flyvsk, at det kun sådan lige er tiltalende i et lovforslag herinde. Jeg bliver bare nødt til at sige, at virkeligheden i kommunerne nogle gange er, at de skal spare nogle penge, og ofte bruger de en grønthøstermetode, hvor de bare lige sparer 5 pct. over det hele. Og så er det med det uforholdsmæssige jo noget nemt at sige. Er 4 kr. uforholdsmæssigt? Og hvad med 4.000 kr?

Det er derfor, at jeg simpelt hen har behov for, at Moderaterne bliver lidt mere konkrete.

Kl. 13:32

Formanden (Søren Gade):

Ordføreren.

Kl. 13:32

Rasmus Lund-Nielsen (M):

Jeg synes, at det, spørgeren adresserer her, er relevant, og det er da helt klart noget, vi kan tage med i den videre behandling af det her lovforslag, altså om vi skal specificere det her med uforholdsmæssigt nærmere, og hvilke rammer vi skal lægge ind over det.

Men jeg vil gerne gentage det her med, at jeg ikke tror, at der er nogen kommuner, der tænker: Vi skal bare gøre, hvad vi kan, for at bruge så få penge på det her som muligt. Men man kan selvfølgelig lave en pendant til specialtilbuddene, hvor vi jo også ser kommunale udgifter, der stiger ekstremt meget. Og igen vil jeg sige, at trivslen i høj, og at der er en del fordele ved de her stu'er, som gør, at jeg tror, at man vil investere i det.

Kl. 13:33

Formanden (Søren Gade):

Tak for det. Der er ikke flere korte bemærkninger. Vi siger tak til hr. Rasmus Lund-Nielsen fra Moderaterne. Inden jeg giver ordet til næste ordfører, skal jeg bare give en lille venlig henstilling om, at vi ikke bruger direkte tiltale. Jeg byder nu velkommen til fru Charlotte Broman Mølbæk fra Socialistisk Folkeparti.

Kl. 13:33

(Ordfører)

Charlotte Broman Mølbæk (SF):

Tak for det. Nu giver vi unge mennesker med særlige behov retten til i højere grad selv at kunne bestemme. De får flere rettigheder, bedre muligheder for at uddanne sig videre.

For SF er det vigtigt, at man, selv om man er ung og har et fysisk eller psykisk handicap, har de samme muligheder som andre unge for et aktivt liv med både uddannelse og job, såfremt det er muligt, men også at den unge har indflydelse på eget liv, ligesom så mange andre unge mennesker har. Og så er det afgørende, at det også tilgodeses, at for at nå dertil er der brug for, at uddannelsesforløbet tager hensyn til den enkelte.

Det handler både om den unges drømme, kompetencer og livsomstændigheder. Derfor skal vi have taget et opgør med, at det udelukkende er kommunen, der kan visitere til uddannelse efter grundskolen, sådan som det har været frem til nu. Unge med særlige behov og handicap skal også have mulighed for at vælge deres ungdomsuddannelse, og det får de med det her lovforslag ret til.

Om end det her lovforslag også kommer med nogle begrænsninger – det kommer jeg ind på senere – vil jeg først lige fremhæve nogle flere af de positive elementer i det. For dem er der en del af.

For det første bliver der skabt en bedre gennemsigtighed i kommunens visitationsprocesser. Det er rigtig vigtigt, både for den unge og for forældrene, at man får fremlagt fra starten af, hvad det er for en visitationsproces, man kommer ind i. Der bliver lagt op til, at der også bliver lavet en forløbsplan, så man kan se, hvordan ens uddannelsesforløb kommer til at se ud med praktik og fritidstilbud, og at der også lægges vægt på sociale aktiviteter.

Men der bliver også lagt et spor ind i forhold til afklaring, og det synes vi også er rigtig vigtigt. Vi kan jo lige så godt bruge den viden, vi får allerede på det tidspunkt, i forhold til hvad den unge kan magte senere hen. Så kommer der et ressourcepapir på nogle af de oplærte kompetencer og en uddannelsesplan, som også helst skal koordineres med jobcenteret. Og så kommer der i sidste ende et uddannelsesbevis på de kompetencer, man nu engang har fået. Det er faktisk ret vigtigt, at man får noget med sig på, hvad man har lært, og hvad man så kan komme ud med og gå videre med.

Vi er også stadig væk optaget af at få en overbygning til stu'en. Den kom ikke med i den her aftale, men det er jo noget af det, vi kan se rykker rigtig mange unge. Der er procenten markant højere end på så mange andre forløb, vi har.

Så er vi enige i nogle af de høringssvar, der er, om, at man 3 måneder før skal kigge på og begynde at planlægge, hvad der skal ske bagefter. Det er lige sent nok. Men i og med man også har forløbsplanen, ressourcepapiret osv., der starter et år tidligere, håber vi på, at det kan gribe det. Men det er vigtigt, at man kommer i gang i god tid med at planlægge overgangen.

Endnu en ting, som vi også synes er vigtige i SF, er, at der sættes fokus på, at de her unge også får mulighed for vejledning i seksualitet og kønsidentitet. Det synes vi også er vigtigt.

Så vil jeg gå lidt mere til udfordringerne. Nej, jeg skal lige huske at sige noget om portalen. Den blev også fremhævet tidligere her på talerstolen. Vi synes også, det er enormt positivt, at vi får samlet dem alle sammen netop for at skabe bedre overskuelighed for rigtig mange, men også det her med, at der kommer et kvalitetsoverblik; at der kommer kvalitetsaftaler ind.

Vi ønskede også et centralt tilsyn. Det er der også lagt op til fra en del af høringsparterne. Det håber vi på at vi kan få med senere. Men nu er vi i hvert fald i gang med at sætte fokus på, at der skal være en vis kvalitet og stærk faglighed i de her tilbud.

Det kræver selvfølgelig også, at vi har uddannet personale. Der er vi opmærksomme på bl.a. det høringssvar fra Danmarks Lærerforening, der nævner uddannelse som lærer. For vores vedkommende kan det også være andre uddannelser. Det er bare vigtigt, at der også er transparens og gennemsigtighed, i forhold til hvad det er for et uddannelsesniveau, der er på de her uddannelser – netop for at man kan se, hvad det er, man kan forvente at få på sin uddannelse. Det havde vi også med i den aftale, vi lavede her i foråret. Der står der helt præcist, at uddannelsesstedet kan håndtere medicin og har social- og sundhedsfaglige og socialpædagogiske kompetencer. Så jeg vil opfordre til, at det bliver implementeret i udmøntningen.

Så kommer vi til det, der er udfordringerne. Det er der en del af høringssvarene der også peger på. Det gælder både inddragelse af den unge i visitationen og visitationen i den økonomiske virkelighed. Det er også en række af de bekymringer, vi er enige i, og vi håber, vi kan komme tættere på. Vi vil gerne have, at der bliver nogle tydeligere retningslinjer om, at den unge også bliver inddraget i selve visitationsprocessen, og i virkeligheden også at det vil være noget, man vil kunne klage over til Ankestyrelsen.

Så har jeg jo også tidligere spurgt til ekstraordinære specialiserede tilbud: Hvad søren er det? Der har vi brug for en eller anden nærmere definition af det, så det ikke kan fortolkes i øst og vest. Det samme gælder begrebet uforholdsmæssigt dyr. Det er vigtigt, at vi har det med, men det er også vigtigt, at det ikke bliver sådan en fri bane, hvor kommunen kan sætte det efter den økonomi, man nu engang har.

Så skal jeg huske at sige, at SF selvfølgelig støtter forslaget. Vi sender en række spørgsmål over. Og så skulle jeg hilse fra Enhedslisten og sige, at de også støtter forslaget.

Kl. 13:39

Formanden (Søren Gade):

Tak for det. Der er ingen korte bemærkninger, så vi siger tak til fru Charlotte Broman Mølbæk fra Socialistisk Folkeparti. Jeg byder nu velkommen til fru Karina Adsbøl fra Danmarksdemokraterne.

Kl. 13:39

(Ordfører)

Karina Adsbøl (DD):

Tak for det. Det her lovforslag er jo faktisk et lovforslag, der har været længe undervejs, hvis man sådan tænker tilbage til den evaluering, der kom i 2017, hvor man snakkede om netop forbedringer af stu'en.

Men som der er sagt, er formålet med aftalen, som jo er bredt indgået – vi er så ikke en del af den i Danmarksdemokraterne, fordi vi ikke var opstået på det tidspunkt, men det er en bred aftale – at kommunen skal give de unge mulighed for at vælge mellem flere uddannelsessteder. Og det er jo rigtig godt, for jeg kan huske, da jeg sad som handicapordfører, at vi fik rigtig mange henvendelser på det her område – som fru Anni Matthiesen også sagde – som netop handlede om, at det ligesom var et tilbud, man havde fået, og det var den vare, der var på hylden i den kommune. Det er i hvert fald rigtig godt, at de unge nu får mulighed for selv at fremsætte et alternativt tilbud til kommunalbestyrelsens forslag.

Samtidig udvikles der også en digital portal, som skal give unge og deres pårørende, men også kommunerne et overblik over uddannelsessteder. I den forbindelse forpligtes uddannelsesstederne også til uploade kvalitetsaftaler, som de har indgået med kommunen, på portalen. Noget, vi også tidligere har drøftet rigtig meget, er kvalitetssikring i de her uddannelser, og hvordan det sikres.

Men i Danmarksdemokraterne finder vi det vigtigt at investere i unge menneskers uddannelse, og vi støtter også intentionen i den politiske aftale om at give unge med særlige behov bedre muligheder for at få indflydelse på deres eget uddannelsesvalg og også skærpe formålet med uddannelsen, så flere unge med særlige behov får de bedste forudsætninger for at indgå i samfundet på lige fod med alle andre.

Samtidig har vi i Danmarksdemokraterne bemærket, at ministeren har imødekommet nogle af de bekymringer, som vi i Danmarksdemokraterne har gjort opmærksom på og har sendt over til ministeren. Sprogbrugen er skærpet i lovforslaget, så kommunerne skal vurdere, at den unges tilbud er uforholdsmæssigt meget dyrere end kommunens, før det kan diskvalificeres. Det er jo noget, man også godt kan være bekymret for, hvis man som ung gerne vil på en uddannelse, men så får at vide, at den er for dyr, eller at der måske fra kommunens side bliver sagt: Vi har lige har det her tilbud, som passer til dig.

Det er i hvert fald blevet skærpet, ligesom det heller ikke længere fremgår, at kommunalbestyrelsen i tyndt befolkede områder ikke har pligt til at give den unge valgmuligheder, hvis det kun er muligt at tilbyde den unge et uddannelsessted, der matcher den unges behov, og som ikke giver den unge en urimelig lang befordrings- og ventetid.

Det er selvfølgelig også godt, at ministeren har imødekommet nogle af de bekymringer. Dog består bekymringen for, om små økonomiske forskelle kommer til at spænde ben for de unges frie valg. Det er noget, som jeg mener ministeriet skal være særlig opmærksom på.

Samtidig skærper man med forslaget formålet med uddannelsen, således at det tydeliggøres, at den også skal ruste de unge, der har mulighed for det, til at indgå på arbejdsmarkedet, således at de får mulighed for et så selvstændigt og indholdsrigt og aktivt liv som muligt. Hvis regeringen vil i mål med den vision, som også omfatter rigtig mange andre unge uden for uddannelse og job, kræver det jo, at der investeres i at sikre, at de unge får den rette hjælp og støtte.

Men vi ser også frem til udvalgsbehandlingen. Vi synes, der er rigtig mange gode, positive elementer i det her, og som sagt er det her lovforslag jo faktisk længe ventet. Det var ordene herfra.

Kl. 13:43

Formanden (Søren Gade):

Tak for det. Der er ingen korte bemærkninger. Vi siger tak til fru Karina Adsbøl fra Danmarksdemokraterne. Jeg byder nu velkommen til fru Helena Artmann Andresen fra Liberal Alliance.

Kl. 13:43

(Ordfører)

Helena Artmann Andresen (LA):

Tak. Med det her lovforslag sætter vi fokus på unge med særlige behov – dem, som den særligt tilrettelagte uddannelse, stu, henvender sig til. Der er med det her forslag tale om udmøntning af en aftale fra maj 2022, som Liberal Alliance er en del af.

I Liberal Alliance mener vi, det er positivt, at det her lovforslag forbedrer uddannelsesmulighederne for de unge med særlige behov. Der foreslås bl.a., at de unge med særlige behov som udgangspunkt skal have mulighed for at vælge mellem flere forskellige uddannelsessteder. Det er positivt, at man giver større valgfrihed til de unge, og at de bliver lyttet mere til. Derudover skal der også oprettes en portal, som giver bedre overblik over uddannelsessteder, som udbyder stu.

Det er fornuftige forslag, som Liberal Alliance støtter. Tak for ordet.

Kl. 13:44

Formanden (Søren Gade):

Tak for det. Der er ingen korte bemærkninger, så vi siger tak til fru Helena Artmann Andresen. Jeg byder nu velkommen til hr. Per Larsen, Det Konservative Folkeparti.

Kl. 13:44

(Ordfører)

Per Larsen (KF):

Tak for det, formand. Jeg står her på talerstolen i dag som vikar for vores ordfører, Lise Bertelsen, som desværre er forhindret i at være til stede i dag.

I dag tager vi jo stilling til udmøntningen af den aftale, som et flertal af partier indgik i maj måned 2022. Aftalen handler om at sikre unge med særlige behov flere rettigheder og endnu bedre tilrettelæggelse af deres ungdomsuddannelse. Det kan kun være i alles interesse, at vi får tilrettelagt ungdomsuddannelserne på den bedst tænkelige måde, også for de mennesker, der har særlige behov og forskellige funktionsnedsættelser. Danmark har brug for, at alle får de bedste muligheder for at opnå menneskelige, sociale og faglige kompetencer til at kunne få så selvstændigt et liv som overhovedet muligt.

Aftalen vil desuden give de unge et mere frit valg, da den lægger op til, at de unge skal have flere alternative valg mellem uddannelsessteder. Aftalen vil gøre det nemmere og give et bedre overblik og mere gennemsigtighed med hensyn til de uddannelsessteder, der tilbyder særligt tilrettelagte uddannelser. Det er et overblik, der er nødvendigt, når unge skal være med til at træffe det for dem rette valg af uddannelse og beskæftigelse. Ligeledes giver det den unge mulighed for at fremsætte et alternativt forslag til det forslag, som kommunalbestyrelsen er kommet med.

I Det Konservative Folkeparti mener vi, at der med aftalen skabes gennemsigtighed med hensyn til uddannelsen og motivation af de unge ved at sikre dem mere indflydelse på egne valg af uddannelse og beskæftigelse.

Derfor bakker Det Konservative Folkeparti op om forslaget. Tak for ordet.

Kl. 13:46

Formanden (Søren Gade):

Tak for det. Der er ingen korte bemærkninger, og så siger vi tak til hr. Per Larsen fra Det Konservative Folkeparti. Jeg byder nu velkommen til fru Lotte Rod fra Radikale Venstre.

Kl. 13:46

(Ordfører)

Lotte Rod (RV):

Tak for det, formand. Uddannelse skal sætte fri og gøre myndig, og den særligt tilrettelagte ungdomsuddannelse har en helt særlig plads i det radikale hjerte. Marianne Jelved har spillet en stor rolle for uddannelsen gennem årene, og jeg har det præcis ligesom Venstres ordfører, fru Anni Matthiesen, der fortalte det her med, at da vi blev valgt til Folketinget for over 10 år siden, var det stu'en, som var noget af det første, vi kastede os over, fordi vi jo simpelt hen hørte så mange historier om, at nogle steder i landet var der de her fantastiske uddannelsestilbud. Jeg kan huske, vi besøgte en bondegård, hvor de bare lavede de fedeste skoletilbud, og så hørte vi om andre steder, hvor det ikke var særligt tilrettelagt, men måske var det modsatte, nemlig ret ensrettet og i hvert fald ikke det, som den unge gerne ville. Derfor er det jo en diskussion, vi er vendt tilbage til år efter år, og for os i Radikale Venstre er det vigtigt, at også den her gruppe af unge får en god uddannelse, at de får en chance for at få en så selvstændig og aktiv deltagelse i voksenlivet som muligt, og at de har mulighed for at kunne uddanne sig videre eller komme i beskæftigelse. Derfor er det også fuldstændig afgørende, at de har muligheden for at kunne vælge mellem forskellige uddannelser, sådan at de kan vælge den uddannelse, som vil være god for dem.

Jeg tror, vi tager et skridt med den her aftale, og jeg håber, vi faktisk kommer til at løse det. Jeg synes, vi allerede har haft en god snak med ministeren undervejs og har fået skrevet nogle af tingene til. Men jeg har stadig tre ting, når jeg sådan har fået det læst igennem, som jeg håber vi måske kan kigge på her i løbet af udvalgsbehandlingen.

Det første er det her med valgfriheden. Jeg kunne godt tænke mig, at vi måske kunne få præciseret, at der ikke skal være en begrænsning på de unges muligheder, når de har behov for et ekstraordinært specialiseret tilbud, sådan som flere andre ordførere også har været inde på, for hvis man kigger på gruppen af de unge, der tager stu'en, vil man se, at langt de fleste jo have et ret specialiseret undervisningsbehov, og derfor synes jeg, der er noget i den formulering, som måske kan komme til at stå i vejen for, at de faktisk får den valgfrihed, som vi prøver at indføre med loven.

Det andet er, at jeg er lidt i tvivl om, om vi har skrevet tydeligt nok, at kommunen har pligt til at oplyse den unge om alternativer, altså sådan at det ikke ligger på den unge selv at skulle finde ud af det, men at det faktisk er fuldstændig tydeligt, hvad kommunens ansvar er for at oplyse om det.

Det tredje og sidste er omkring prisen, som også er noget af det, så vi har diskuteret, og her har vi jo fået det rettet, sådan at der ikke står, at det ikke måtte overstige prisen for kommunalbestyrelsens tilbud, men så der nu står den rigtige formulering, nemlig at det ikke må være uforholdsmæssigt dyrere. Og der er nogen, der har hvisket mig i øret, at det måske ikke er konsekvensrettet hele vejen igennem lovforslaget, men jeg må indrømme, at jeg ikke har været helt nede at læse i de allersidste punkter, så bare for at rejse det nu vil jeg sige, at det kan være, at vi i løbet af udvalgsbehandlingen skal have læst alle siderne igennem og være helt sikker på, at der alle steder står, at man altså gerne må vælge et tilbud, så længe det ikke er uforholdsmæssigt dyrere end det kommunale.

Så de tre ting håber jeg vi kan finde ud af, og så vil vi meget gerne være med til at støtte lovforslaget i Radikale Venstre.

Kl. 13:49

Formanden (Søren Gade):

Tak for det. Der er ingen korte bemærkninger, og så siger vi tak til fru Lotte Rod fra Radikale Venstre. Og jeg siger velkommen nu til hr. Alex Ahrendtsen fra Dansk Folkeparti.

Kl. 13:50

(Ordfører)

Alex Ahrendtsen (DF):

Tak, formand. Stu eller den særligt tilrettelagte uddannelse er oprindelig udviklet i det hedengangne Fyns amt. Dansk Folkeparti bragte det ind i Folketingssalen i forbindelse med et beslutningsforslag, hvorefter der var flertal, og siden har stu været en del af det danske ungdomsuddannelsessystem. Som navnet siger, er det en særligt tilrettelagt uddannelse for unge, der har svært ved at finde sig til rette i det almindelige ungdomsuddannelsessystem. Og fordi uddannelsen er særligt tilrettelagt, er den også dyrere. Den er cirka fire gange så dyr som en almindelig ungdomsuddannelse, og den er ikke betalt af staten, men af kommunen. Og af den grund har kommunen selvfølgelig også en interesse i, at økonomien ikke skrider.

Dansk Folkeparti er med i denne aftale, og aftalen er sådan indrettet, at den på den ene side tager hensyn til kommunens økonomiske interesser og på den anden side tager hensyn til elevens individuelle rettigheder. Og den balance afspejler både aftalen og loven, og jeg synes, man har fundet en god balance. På den ene side hensynet til kommunens økonomi, så den ikke skrider, hvorved det ville blive for dyrt, og på den anden side er der hensynet til den enkelte elevs fleksibilitet og mulighed for at vælge et eller flere uddannelsessteder. Vi opretter også en portal, hvor man kan kigge tingene igennem og så eventuelt vælge. Men da uddannelsen er noget dyrere, har kommunen selvfølgelig også den mulighed gennem lovforslaget at forholde sig til uddannelsesstedet, og der er det jo meget fornuftigt, at man har lagt en vis fleksibilitet ind i lovforslaget gennem den ordlyd, der er, og som flere ordførere også har debatteret.

Dansk Folkeparti står selvfølgelig på mål for den særligt tilrettelagte ungdomsuddannelse, som jo er et barn af Fyn, hvor jeg selv kommer fra, og fordi Dansk Folkeparti i sin tid fik det båret ind i Folketingssalen. Vi er fortsat bag uddannelsen, og vi har været med i løbet af årene til at file på den, justere den, ændre på den, forbedre den. Det er et tilbud, som er nødvendigt for disse unge mennesker. Uden den ungdomsuddannelse ville det være sværere for dem at få et afsæt til eventuel ansættelse senere hen i livet, og vi har selvfølgelig en interesse i, at disse unge menneske også får mulighed for at finde sig til rette på et arbejdsmarked med de hensyn, der nu skal tages, og for at de kan det, skal der tilrettelægges et særligt forløb for dem, og det får de igennem den særligt tilrettelagte ungdomsuddannelse. Dansk Folkeparti kan støtte lovforslaget.

Kl. 13:53

Formanden (Søren Gade):

Tak for det. Der er en enkelt kort bemærkning. Fru Charlotte Broman Mølbæk, Socialistisk Folkeparti, værsgo.

Kl. 13:53

Charlotte Broman Mølbæk (SF):

Tak for det. Så vil jeg starte med at takke Dansk Folkeparti for at starte stu'en op i sin tid. Det synes jeg var et rigtig godt initiativ, og jeg er rigtig glad for, at Dansk Folkeparti så også vil være med til at styrke det endnu mere.

Grunden til, at jeg trykkede mig ind, var, at ordføreren nævnte balancen imellem kommunens økonomi og den unges ret til og mulighed for uddannelse. Jeg vil bare spørge ordføreren, om han er bevidst om de udgifter, man som kommune sparer ved, at man sikrer, at det unge menneske får det rigtige uddannelsestilbud, således at den unge kan komme videre i noget uddannelse og en form for beskæftigelse. Mange af dem kommer ikke i fuld beskæftigelse, men en del af dem har faktisk et beskæftigelsespotentiale, og dermed er der jo også penge at spare for kommunen. Er man også bevidst om det, når man snakker om kommunens økonomiske interesser?

Kl. 13:54

Formanden (Søren Gade):

Ordføreren.

Kl. 13:54

Alex Ahrendtsen (DF):

For Dansk Folkeparti er al uddannelse investering. Det er ikke udgifter. Når man sender en elev på en særlig tilrettelagt uddannelse, investerer man derfor også i denne elev, så vedkommende siden hen kan bide sig fast i arbejdsmarkedet.

Kl. 13:54

Formanden (Søren Gade):

Så siger vi tak til hr. Alex Ahrendtsen fra Dansk Folkeparti. Og jeg byder nu velkommen til hr. Noah Sturis fra Alternativet.

Kl. 13:54

(Ordfører)

Noah Sturis (ALT):

Mange tak. Vi behandler L 121, som er en udmøntning af en aftale fra sidste år, som Alternativet er med i. Og vi er som udgangspunkt positive over for ændringen af lov om ungdomsuddannelse for unge med særlige behov, for vi er meget positive over for, at formålet med ungdomsuddannelsen skærpes, så det bliver tydeligere rettet mod at give unge med forudsætninger for det de bedste muligheder for videreuddannelse, herunder også flere uddannelsessteder at vælge mellem. Altså, en væsentlig ambition med lovudkastet er at give de unge flere rettigheder og mere indflydelse i deres valg af uddannelsestilbud. Og som led heri skal de unge sikres ret til at vælge mellem flere relevante tilbud og have ret til at foreslå et alternativt uddannelsessted, og deres ønsker skal tillægges større vægt, end tilfældet er i dag.

I Alternativet er vi positive over for dette, men vi kan også være lidt bekymrede for, i hvilket omfang det vil blive realiseret i praksis. Det skyldes, som Institut for Menneskerettigheder i deres høringssvar fremhæver, at lovudkastet indeholder flere undtagelsesbestemmelser, og det vil give kommunerne mulighed for at undlade at give den unge flere valgmuligheder og afslå den unges forslag til et alternativt uddannelsessted. Der vil f.eks. være mulighed for, at kommuner vil kunne afvise den unges forslag til et alternativt uddannelsessted, som ellers må anses for at være en central del af retten til flere muligheder og mere indflydelse. Altså, kommunen vil bl.a. kunne afvise den unges forslag, hvis kommunen vurderer, at uddannelsesstedet ikke er relevant i forhold til den unges behov og interesser, eller hvis udgifterne til det alternative tilbud overstiger udgifterne til kommunens eget tilbud, eller hvis det alternative tilbud indebærer en urimelig lang befordrings- eller ventetid for den unge.

De her bekymringer har bl.a. også været vendt i behandlingen i dag, så jeg ser frem til, at vi dykker ned i det under udvalgsarbejdet for at se, om vi kan gøre det bedre. Men som udgangspunkt støtter Alternativet selvfølgelig lovforslaget.

Kl. 13:56

Formanden (Søren Gade):

Tak for det. Der er ingen korte bemærkninger, så vi siger tak til hr. Noah Sturis fra Alternativet. Jeg giver ordet til hr. Kim Edberg Andersen fra Nye Borgerlige.

Kl. 13:57

(Ordfører)

Kim Edberg Andersen (NB):

Tak for det, formand. Jeg skal gøre det kort. Jeg har ligesom SF givet udtryk for nogle af de ting, jeg mener, i forhold til at det er uforholdsmæssigt, og i forhold til Ankestyrelsen. Det tror jeg, vi skal kigge på. Jeg har stor tillid til både ordførerne og ministeren. Det et godt forslag, og Nye Borgerlige støtter det.

Kl. 13:57

Formanden (Søren Gade):

Tak for det. Der er ingen korte bemærkninger, så vi siger tak til hr. Kim Edberg Andersen. Jeg giver nu ordet til børne- og undervisningsministeren.

Kl. 13:57

Børne- og undervisningsministeren (Mattias Tesfaye):

Tak til formanden for ordet og til ordførerne for diskussionen. Med det her lovforslag implementerer vi en politisk aftale, som meget snart fylder 1 år. Det er en aftale, der handler om at give flere rettigheder til nogle unge og sikre en bedre tilrettelæggelse af den særligt tilrettelagte ungdomsuddannelse. Det er nogle ændringer, som flere partier – herunder mit eget – i Folketinget længe har ønsket sig. Eleverne på stu er unge med nogle særlige behov, og det er derfor vigtigt, at vi sikrer nogle ordentlige vilkår for deres ungdomsuddannelsesmuligheder.

Lovforslaget indebærer bl.a., at kommunerne forpligtes til at give de unge mulighed for at vælge mellem flere forskellige uddannelsessteder. Det er et af de vigtigste elementer i lovforslaget. Vi gør op med, at kommunerne kan nøjes med at tilbyde en stu-elev et enkelt uddannelsessted, og som noget helt særligt for den her ungdomsuddannelse får de unge mulighed for selv at foreslå et alternativt uddannelsessted. Det giver dem større indflydelse på egen uddannelse. For at understøtte det skal der etableres en portal, som giver de unge et overblik over uddannelsessteder, der udbyder stu – det skal man ikke selv ligge og google sig frem til.

Desuden indføres der kvalitetsaftaler, der tydeliggør kommunernes myndighedsansvar både over for uddannelsesstederne, men egentlig også over for eleverne.

Endelig bliver det sikret, at de unge får en bedre overgang til livet efter den særligt tilrettelagte ungdomsuddannelse. Det sker bl.a., ved at de unges fremtidsmuligheder og ønsker afklares og dokumenteres i god tid, inden de afslutter deres særligt tilrettelagt ungdomsuddannelse. Også det er jeg glad for fyldte noget i debatten her i Folketingssalen.

Jeg er også glad for, at der er opbakning fra både højre og venstre side i salen, og jeg synes også, det viser noget fint om folkestyret, at den her gruppe af elever har og i mange år har haft bred opbakning i Folketinget. Men jeg vil også godt sige, at jeg heller ikke er blind for, at nogle også kunne have ønsket sig mere, at vi var gået længere i forhold til kommunernes pligt til at give de unge valget mellem flere uddannelsessteder.

I den aftale, der blev indgået i maj 2022 og i lovforslaget er der indbygget en begrænsning for unge, der har behov for et ekstraordinært specialiseret tilbud, hvis kommunen vurderer, at kun ét uddannelsessted matcher den unges behov. Det er også et led i lovforslaget, at kommunen skal tage både faglige og økonomiske hensyn ved vurderingen af, hvilke tilbud den unge skal have. Men jeg vil godt understrege, at det ikke betyder, at kommunerne kan nøjes med at give tilbud ud fra økonomiske hensyn. Tværtimod skal der foretages en konkret og individuel vurdering af den unges behov. Men i virkelighedens verden er man også nødt til at tage økonomiske hensyn. Lovforslaget er en udmøntning af den økonomi, der er blevet afsat i den politiske aftale fra maj 2022 om at forbedre stu.

Jeg mener, at det fremsatte lovforslag fint balancerer de hensyn, som også ligger i den politiske aftale fra sidste forår. Jeg ser frem til eventuelle spørgsmål under udvalgsbehandlingen og selvfølgelig også her. Tak for ordet.

Kl. 14:01

Formanden (Søren Gade):

Tak for det. Der er en enkelt kort bemærkning fra fru Charlotte Broman Mølbæk fra Socialistisk Folkeparti. Værsgo.

Kl. 14:01

Charlotte Broman Mølbæk (SF):

Tak for det. Jeg vil starte med at takke ministeren for det samarbejde, der har været omkring det her lovforslag. Det har været rigtig konstruktivt, og jeg håber også, at vi kan blive ved med det ved sådan at følge lovforslaget helt til dørs. Jeg er faktisk også enig med ministeren i, at det et langt stykke hen ad vejen flugter rigtig fint med den aftale, vi lavede. Dog var selve ordlyden i forhold til lige præcis det her med økonomien lidt anderledes, og jeg citerer:

Komme med et alternativt forslag til kommunens foreslåede tilbud, der har samme visitationsniveau, herunder pris.

Man kan selvfølgelig også sige, at økonomien spiller en rolle, men det her med visitationsniveauet handler jo ikke kun om økonomien, men også om niveauet af det tilbud, den unge får, og det tror jeg godt vi kan komme lidt tættere ind på i den udvalgsbehandling, vi skal i gang med, så vi ikke har så brede rammer for, hvad der er uforholdsmæssigt dyrere, hvad der er ekstraordinære udgifter, eller hvad der lige præcis er snittet for dialogen med de unge. Så det vil jeg gerne prøve at høre ministerens overvejelser omkring.

Kl. 14:02

Formanden (Søren Gade):

Ministeren.

Kl. 14:02

Børne- og undervisningsministeren (Mattias Tesfaye):

Lad mig starte med at sige selv tak for interessen for det her lovforslag. Nogle gange synes jeg jo, at Folketinget har en tendens til at interessere sig rigtig meget for den brede middelklasses vilkår, som gælder for store dele af befolkningen, og det er jo også godt, men nogle gange synes jeg også, vi glemmer nogle af dem, som normalt ikke har adgang til de store mikrofoner. Så jeg har været rigtig glad for den interesse, der har været for det her lovforslag, og jeg er enig i, at vi skal følge det helt til dørs.

Jeg vil også godt understrege, sådan som jeg også gjorde i min tale, at det ikke kun kan bero på økonomien, men at der også er nødt til at ligge et fagligt skøn og en konkret og en individuel vurdering af den enkelte borger. Vi har forsøgt at justere lidt i lovforslaget, så det ikke kommer til at fremstå sådan, at et tilbud, hvis det bare er 100 kr. dyrere, kan blive fejet af bordet.

Begrebet uforholdsmæssigt dyrere kan jeg også høre giver lidt diskussioner, og det er jo i sidste ende noget, hvor der vil danne sig en praksis i Ankestyrelsen, som kommunerne selvfølgelig skal rette sig efter. Men jeg tror i lighed med flere ordførere her på talerstolen, at vi skal passe på med at sætte en procentsats eller et kronebeløb på. For jeg er egentlig bare bange for, at det vil definere en ny mindstestandard, og at vi vil flytte os væk fra, at det skal være en konkret og en individuel vurdering.

Kl. 14:03

Formanden (Søren Gade):

Fru Charlotte Broman Mølbæk.

Kl. 14:03

Charlotte Broman Mølbæk (SF):

Ja, det kan jeg sådan set også være enig med ministeren i. Jeg er heller ikke hundrede procent sikker på, at det er den rigtige vej at gå, men jeg tror godt, vi kan skærpe det lidt mere ind, så det bliver lidt mere tydeligt, eventuelt ved at bruge ordet visitationsniveau, som vi netop også var enige om i aftalen.

Det, der jo bare er rigtig vigtigt, er, at de gode intentioner ikke smutter væk i detaljer, vi ikke får gjort ordentligt, og det er jo så også derfor, at jeg som ordfører bliver ved med at prøve at se, om vi kan komme helt tæt på, så intentionerne bag lovforslaget også kommer til at være derude. For kommunerne derude har jo nogle svære økonomier, og de skærer også ned på en del af deres egne STU-tilbud, og det kan faktisk utilsigtet være med til at sætte standarden lavere generelt set, og det håber jeg vi kan hjælpe hinanden med at undgå.

Kl. 14:04

Formanden (Søren Gade):

Ministeren.

Kl. 14:04

Børne- og undervisningsministeren (Mattias Tesfaye):

Vi undgår jo nok ikke, at der vil komme sager for Ankestyrelsen i fremtiden. Sådan er det næsten altid, når der kommer ny lovgivning på det her område, altså at vi jo så ligesom skal finde niveauerne. Og når Ankestyrelsen skal træffe afgørelser, vil det også være relevant for dem at se ind i lovbehandlingen, altså ud over lovforslagets bemærkninger også debatten i Folketingssalen og de svar, jeg som minister giver Folketinget, hvis der bliver stillet spørgsmål.

Så hvis der er bestemte elementer, herunder begrebet visitationsniveau, som fru Charlotte Broman Mølbæk har en interesse i at få udboret, så svarer jeg meget gerne på det, så det også kan blive lagt til grund og blive en del af det fortolkningsgrundlag, som Ankestyrelsen skal stå på, når de skal træffe afgørelser.

Kl. 14:05

Formanden (Søren Gade):

Tak for det. Der er ikke flere korte bemærkninger, så vi siger tak til børne- og undervisningsministeren.

Der er ikke flere, der har bedt om ordet, og derfor er forhandlingen sluttet.

Jeg foreslår, at lovforslaget henvises til Børne- og Undervisningsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

17) 1. behandling af beslutningsforslag nr. B 46:

Forslag til folketingsbeslutning om at ændre afholdelsen
af skriftlige eksamener for at undgå eksamenssnyd ved brug af internettet.



Af Alex Ahrendtsen (DF) m.fl.

(Fremsættelse 01.03.2023).

Kl. 14:05

Formanden (Søren Gade):

Jeg giver nu ordet til ordføreren for forslagsstillerne, hr. Alex Ahrendtsen, Dansk Folkeparti. Værsgo.

Kl. 14:05

Begrundelse

Alex Ahrendtsen (DF):

Tak, formand. Jeg er en stor tilhænger af ny viden og ny teknologi. Den vestlige videnskabelige tilgang til verden har beriget os med utallige opfindelser, der har gjort livet lettere, sundere og mere behageligt for menneskeheden. Jeg er også en stor tilhænger af den kunstige intelligens. Den vil hjælpe os med at udvikle nye teknologier og videnskabelige redskaber, der vil forbedre tilværelsen for mange mennesker. Og ja, der er fare forbundet med den kunstige intelligens, den er stadig på forsøgsstadiet, og ja, man er allerede begyndt at fodre chatbotten med politisk korrekthed. Alligevel er kunstig intelligens i mine øjne absolut en opfindelse og et redskab, vi skal omfavne og bruge i menneskehedens tjeneste, sådan som Vesten for det meste altid har brugt sine opfindelser og opdagelser til. ChatGBT har taget verden med storm, siden den blev åbnet i 2022, den er løbende blevet forbedret, og den leverer forrygende resultater. Overalt i samfundet benytter man i dag kunstig intelligens, og vi har kun set den spæde begyndelse. Det er så sandelig fagre nye verden.

Men ét sted er kunstig intelligens ikke nogen ven og hjælper, og det er i undervisningssektoren. Her er den ligefrem kontraproduktiv. Den fremmer den dovne elev, fordi den hjælper ham med at lave opgaver på et niveau, han aldrig ville kunne opnå uden. Vi går i skole for at lære noget og ikke for at blive gode til at snyde og pynte os med lånte fjer. Vi skal kunne stole på, at eksamensbeviset nogenlunde fortæller, hvad vi kan uddannelsesmæssigt. Med chatbotternes indtog kan vi ikke længere være sikre på det. Derfor bør vi gøre alt for at forhindre dens anvendelse ved skriftlige eksamener overalt i uddannelsesverdenen. Dette er hensigten med beslutningsforslaget, og jeg ser frem til debatten. Tak.

Kl. 14:07

Formanden (Søren Gade):

Tak for det. Vi siger tak til ordføreren for forslagsstillerne, hr. Alex Ahrendtsen, Dansk Folkeparti.

Forhandlingen er åbnet, og jeg byder nu velkommen til børne- og undervisningsministeren.

Kl. 14:08

Forhandling

Børne- og undervisningsministeren (Mattias Tesfaye):

Tak til Dansk Folkeparti, som har fremsat beslutningsforslaget. Det er et forslag, der lægger op til, at Folketinget pålægger regeringen at ændre relevante bekendtgørelser, så skriftlige eksamener fremadrettet afholdes enten ved at slukke for internettet eller ved at blive analog med pen og papir.

Jeg er sikker på, at der rundtomkring i landet sidder børn og unge, der oprigtigt undrer sig over, hvorfor det overhovedet er nødvendigt, at man skal lære at skrive en stil om Romerriget, når man bare kan sætte en chatbot til det, og man kan godt have en frygt for, at det ikke længere er nødvendigt at tænke selv, at vi kan få kunstig intelligens til at tænke for os, og hvis man bladrer lidt rundt i historiebøgerne, kan man også se, at udviklingen af nye teknologiske redskaber altid har fået mennesker til at sætte spørgsmålstegn og udfordre sig selv.

De gamle grækere var bange for, at skriftsproget ville ødelægge vores hukommelse, og da telefonen kom frem, kaldte præster det for djævlens værk, og både grækerne og præsterne tog ikke kun fejl, og derfor tror jeg også, det er naturligt, at vi diskuterer alt det, som vender op og ned på meget af det, vi kender, og at det selvfølgelig kræver en omstilling. Jeg er også enig med forslagsstilleren i, at kunstig intelligens grundlæggende set kommer til at berige os som samfund og som mennesker, men der er ingen tvivl om, at ChatGPT og andre teknologiske redskaber skaber nye udfordringer med eksamenssnyd både i grundskolen, på ungdomsuddannelserne og på de videregående uddannelser. En chatbot kan helt eller delvis løse opgaver, det kan hindre den faglige udvikling hos eleven eller den studerende, og det gør det svært for skoler og institutioner at bruge de metoder, de plejer, til at kontrollere det faglige niveau, hvilket grundlæggende er formålet med eksamener. Det kan faktisk tage meget kortere tid at lave en opgave, hvis man bruger en chatbot til at snyde, og det kan tage meget længere tid for skolen og underviseren at kontrollere, om der er fusket.

Så jo, jeg og regeringen tror, at der er behov for initiativer på det her område, initiativer, som kan forhindre snyd til skriftlige eksamener og opgaver, og derfor mener jeg også grundlæggende set, at det er et rigtigt problem, som beslutningsforslaget peger på. Jeg har for ganske nylig også nedsat en ekspertgruppe, der skal afdække ChatGPT og andre digitale hjælpemidlers konsekvenser for prøver og eksamener på grundskoler, ungdomsuddannelser og voksenuddannelser, og bedt dem om at arbejde hurtigt. Men selv om de arbejder hurtigt, kommer de ikke til at kunne præsentere løsninger allerede ved det her forårs eksamener.

Men før vi som regering kommer til at tage initiativer på det her område, vil vi godt vente på ekspertgruppens anbefalinger, og derfor kan vi heller ikke allerede i dag støtte et beslutningsforslag, som pålægger regeringen at slukke for internettet ved eksamener eller at gå tilbage til pen og papir, og jeg skal i øvrigt hilse fra uddannelses- og forskningsministeren og sige, at det på de videregående uddannelser er de enkelte uddannelsesinstitutioners opgave at tage stilling til, hvordan de skal tilpasse deres undervisning og eksamener, når ny teknologi som ChatGPT dukker op. Det vil, bliver jeg oplyst, forventeligt kræve tilpasninger og kræve tid, men det åbner også for en udvikling af nye muligheder, og det er en udvikling, som Uddannelses- og Forskningsstyrelsen løbende følger, og som de er i en tæt dialog og vidensdeling med de videregående uddannelsesinstitutioner omkring.

Med de ord vil jeg sige mange tak for beslutningsforslaget, som jeg synes er rettidig omhu, og som åbner for en relevant diskussion her i Folketinget.

Kl. 14:12

Formanden (Søren Gade):

Tak for det. Der er foreløbig to korte bemærkninger. Først er det hr. Alex Ahrendtsen fra Dansk Folkeparti. Værsgo.

Kl. 14:12

Alex Ahrendtsen (DF):

Det er glimrende at nedsætte et udvalg, der skal komme med indspark. Det støtter vi i Dansk Folkeparti. Man skal ikke tale med særlig mange lærere, før de kommer ind på det store problem med ChatGPT. De kan simpelt hen se i opgaverne, at der er flere og flere elever, der bruger det – de kender jo deres elevers niveau.

Mit spørgsmål til undervisningsministeren er: Hvad forestiller han sig selv at man kan gøre? Nu har vi foreslået, at man forbyder det med de to modeller. Ministeren siger, at han vil lade et udvalg komme med et indspark. Men hvordan forestiller undervisningsministeren og dermed også regeringen sig at man kan forhindre snyd ved hjælp af ChatGPT og andre chatbotter under eksamen?

Kl. 14:13

Formanden (Søren Gade):

Ministeren.

Kl. 14:13

Børne- og undervisningsministeren (Mattias Tesfaye):

Jeg har helt uformelt haft nogle forsigtige diskussioner med nogle af mine kolleger i andre europæiske lande, og jeg kan høre, at det her et problem, alle står med. Og hvis jeg skal være helt ærlig, står jeg ikke lige med den gyldne løsning her. Men vi skal huske på, hvad eksamen er. Det er jo en test af, hvad man har lært i et undervisningsforløb, og derfor har jeg heller ikke selv noget problem med det, hvis vi ender et sted, hvor man skal slukke for internettet eller gå tilbage til pen og papir, sådan som det beskrives i beslutningsforslaget. Jeg har bare lige behov for, at folk med forstand på eksamener, folk med forstand på teknologi og filosofi gør mig selv og forhåbentlig også Folketinget lidt klogere på, hvordan vi kommer klogt igennem den her teknologiske udvikling, så vi, som forslagsstilleren selv siger, får den nye teknologi til at understøtte os og ikke til at undergrave os.

Men jeg er helt enig med forslagsstillerne i, at hvis ikke vi gør noget, så vil vi være bombet tilbage, og vi vil ikke kunne stole på de eksamensbeviser, der kommer ud af vores uddannelsesinstitutioner.

Kl. 14:14

Formanden (Søren Gade):

Hr. Alex Ahrendtsen.

Kl. 14:14

Alex Ahrendtsen (DF):

Tak for det imødekommende og nuancerede svar. Forestiller ministeren sig at indkalde til et oplysende møde, når svaret og indstillingen fra udvalget foreligger? Jeg er i hvert fald meget interesseret i på vegne af Dansk Folkeparti at følge udvalgets arbejde og dermed også i, hvad det måske ender med.

Jeg vil også sige tak for at være forholdsvis forsigtigt åben over for forslagets indhold.

Kl. 14:14

Formanden (Søren Gade):

Ministeren.

Kl. 14:14

Børne- og undervisningsministeren (Mattias Tesfaye):

Jeg kan jo hermed give håndslag på, at jeg meget gerne vil sikre mig, at alle Folketingets ordførere får indsigt ikke bare i anbefalingerne rent skriftligt, men også får mulighed for at være i dialog med ekspertgruppen. Og hvis ikke ordførerne allerede er orienteret om, hvem der sidder i den ekspertgruppe, vil jeg sørge for, at alle ordførere får en orientering om det, og af det vil I også kunne se, at de personer, der er udpeget og deltager som eksperter, også er nogle, som ikke kun har en jubeloptimistisk holdning til det her spørgsmål.

Kl. 14:15

Formanden (Søren Gade):

Fru Karina Adsbøl, Danmarksdemokraterne.

Kl. 14:15

Karina Adsbøl (DD):

Tak. Nu var det, som om ministeren kom mig i forkøbet, for jeg ville netop spørge til, hvem der sidder i den ekspertgruppe. Netop i forhold til det her område synes jeg jo det er vigtigt, at man er lydhør over for dem, der arbejder med det her, altså lærerne, men også eleverne. Så det går meget på, hvem der sidder i den ekspertgruppe, og hvornår den er færdig, og hvornår den leverer anbefalingerne.

Kl. 14:15

Formanden (Søren Gade):

Ministeren.

Kl. 14:15

Børne- og undervisningsministeren (Mattias Tesfaye):

Tak for spørgsmålet. Nu vil jeg ikke hænges op på, om jeg husker helt rigtigt, men jeg husker det, som om vi kommer til at få nogle anbefalinger til efteråret, og det er jo, med henblik på at vi måske kan nå at lave nogle ændringer til forårseksamenerne 2024. Og hvem sidder der? Det letteste er nok at sige, at man går ind på Undervisningsministeriets hjemmeside. Der må ligge en nyhed omkring det dér, og så vil man kunne se, hvad det er for nogle mennesker, men det er folk med praktisk erfaring i afvikling af eksamener og folk med både en filosofisk indsigt og en teknologisk indsigt i, hvad det egentlig er, kunstig intelligens gør ved vores samfund og ved vores uddannelsessystem. Jeg vil sige, at mange ting har jeg oplevet, siden jeg blev undervisningsminister, men en positiv oplevelse har været, at jeg faktisk har indtrykket af, at rigtig mange skoleledelser er foran den politiske diskussion i forhold til at forholde sig til skærmenes rolle i skolen og til kunstig intelligens' rolle i undervisningen og i eksamenssituationer. Jeg synes faktisk, at det har været positivt at opleve, hvor mange der tager det her alvorligt og tager opgaven på sig. Og jeg ved f.eks., at allerede efter sommerferien kommer Niels Brock til at åbne op som en skærmfri uddannelsesinstitution, og det er ikke en skole, der normalt er bagstræberisk; det er faktisk en, som plejer være foran udviklingen. Så det synes jeg er rigtig positivt.

Kl. 14:17

Formanden (Søren Gade):

Tak for det. Der er ikke flere korte bemærkninger. Vi siger tak til børne- og undervisningsministeren. Vi starter nu på rækken af ordførere, og jeg byder velkommen til hr. Kris Jensen Skriver fra Socialdemokratiet.

Kl. 14:17

(Ordfører)

Kris Jensen Skriver (S):

Tak for ordet, formand. Vi skal i dag behandle et beslutningsforslag fra Dansk Folkeparti, der handler om, at der ikke skal være digital adgang i forbindelse med eksamener fra grundskolen til universiteterne for skoleåret 2028/29. Konkret bliver det foreslået, at alle skriftlige eksamener afholdes lokalt på uddannelsesinstitutionen uden internetadgang eller helt analogt med pen og papir.

Jeg vil gerne takke Dansk Folkeparti for at rejse debatten, for det er vigtigt, at vi får drøftet, hvad kunstig intelligens gør ved vores undervisningssystem. Kunstig intelligens vinder frem på rigtig mange felter, og vi skal være opmærksomme på, hvordan vi griber udviklingen an, ligesom det er vigtigt, at vi tager styringen og ikke lader udviklingen styre os.

Med det sagt er det vigtigt først og fremmest at sige her, at det i dag ikke er tilladt at bruge ChatGPT eksempelvis i forbindelse med afgangsprøverne i folkeskolen, hverken i forbindelse med skriftlige prøver eller som forberedelse til de mundtlige prøver. Derudover er det min overbevisning, at forslaget ikke er helt i tråd med virkeligheden ude i undervisnings- og uddannelsessektoren, hvor eleverne og de studerende f.eks. skal søge information og bruge denne kritisk ved nogle af prøverne.

Der er ingen tvivl om, at den kunstige intelligens udfordrer den måde, som vi laver eksamener på i dag. Da det nuværende skoleår startede, var jeg selv lærer på en folkeskole i Grindsted, hvor jeg bor. Der er ingen tvivl om, at jeg skulle have tænkt nogle andre tanker i forhold til min undervisning med den viden, som vi har i dag. Det, der så er diskussionen, er, hvordan vi skal tackle den udvikling, der foregår, for der er i min verden ingen tvivl om, at ChatGPT, kunstig intelligens m.v. er kommet for at blive, og det er også det, jeg hørte ordføreren for forslagsstillerne nævne i sin tale her.

I den situation er det nødvendigt, at vi også klæder eleverne på til at tackle den virkelighed, som de skal træde ud i. Og hvordan gør vi så det bedst? Gør vi det ved at forbyde det eller ved at arbejde kritisk med det og drøfte de udfordringer, der er, med eleverne? Hvis jeg skulle sidde og forberede prøverne ude i skolen i dag – og det er de jo godt i gang med i øjeblikket – ville jeg netop tænke, at det også handler om at informere om de udfordringer, der er ved det, og også kigge på, hvad vi kan gøre fremadrettet.

En udløber af det her er også, hvilken betydning det vil få for undervisningen, vel at mærke i en tid, hvor nettet og adgangen til dette betyder mere og mere. Internettet er helt naturligt en integreret del af hverdagen for os alle sammen i dag, og derfor vil det i mit perspektiv være lidt et tilbageskridt, hvis vi vedtager det forslag, der ligger her i dag. Det er også min klare opfattelse, at digitale kompetencer er efterspurgt ude på det arbejdsmarked, de unge mennesker skal ud på. Samtidig med det skal vi helt sikkert tænke os om, i forhold til hvordan vi griber undervisningen og prøverne an ude i skolerne. I det arbejde er det helt rigtigt at indkalde eksperter.

Derfor er vi i Socialdemokratiet glade for, at regeringen har taget initiativ til at nedsætte en ekspertgruppe, der netop skal kigge på, hvordan vi fremadrettet kan tilrettelægge prøverne ude i undervisningssektoren. Ekspertgruppen skal således lave anbefalinger til, hvordan digitale hjælpemidler som eksempelvis ChatGPT kan håndteres ude på skolerne og institutionerne i forhold til prøver og eksamener, og der kan også komme bud på, hvad det betyder for undervisningen. Ved at indkalde eksperter og få råd herfra kan vi nemlig være med til at sikre, at vi politisk får taget hånd om den udvikling, der er i gang, som jeg også nævnte indledningsvis.

Helt personligt ville jeg være ked af, hvis eksamen skulle foregå med pen og papir, hvilket jo i hvert fald nogle steder ville være en mulig konsekvens af det her. Min håndskrift er nemlig ikke af en kvalitet, så det ville være formålstjenligt at skulle skrive med pen og papir. Nu skal det ikke være min håndskrift, der er afgørende for mit partis stillingtagen i det her spørgsmål; det skal i stedet være en afvejning af, hvordan vi bedst tackler den udvikling, der foregår lige foran os.

Vi mener i Socialdemokratiet, som det netop er foreslået, at vi skal have eksperterne på banen. Den vej rundt kan vi få nogle bud på, hvordan vi griber det her an sammen med sektoren, der helt naturligt også følger udviklingen tæt og kan se, at udviklingen af kunstig intelligens udfordrer den måde, som vi tænker skole på i dag.

Med baggrund i dette kan Socialdemokratiet ikke støtte beslutningsforslaget. Tak.

Kl. 14:21

Formanden (Søren Gade):

Tak for det. Der er en enkelt kort bemærkning. Hr. Alex Ahrendtsen, Dansk Folkeparti. Værsgo.

Kl. 14:21

Alex Ahrendtsen (DF):

Hvad er Socialdemokratiets eget forslag til at komme dette problem til livs ved eksamener og prøver i uddannelsesinstitutionerne?

Kl. 14:21

Formanden (Søren Gade):

Ordføreren.

Kl. 14:21

Kris Jensen Skriver (S):

Vi ønsker at følge den ekspertgruppe, der nu er nedsat, og vente på, at de kommer med nogle anbefalinger. Fordi den her udvikling foregår så hurtigt, som den gør, er det vigtigt, at vi får kigget på, hvad det er, der foregår, og hvad vi kan gøre for at dæmme op for det. For der er ingen tvivl om – og det er også det, jeg eksempelvis hører gymnasielærernes formand udtale – at det her er en stor udfordring; det udfordrer den måde, vi tænker undervisning på i dag.

Kl. 14:22

Formanden (Søren Gade):

Hr. Alex Ahrendtsen.

Kl. 14:22

Alex Ahrendtsen (DF):

Det er fair nok, at man lytter til eksperter, men jeg kunne godt tænke mig at høre, hvad ordføreren og Socialdemokraterne vil gøre for at komme det til livs.

Kl. 14:22

Formanden (Søren Gade):

Ordføreren.

Kl. 14:22

Kris Jensen Skriver (S):

Jeg vil sige, at vi i første omgang er nødt til at lytte til eksperterne, for vi har brug for at få nogle ordentlige og gennemarbejdede bud på det her, fordi det er en udvikling, der foregår så hurtigt, som den gør.

Kl. 14:22

Formanden (Søren Gade):

Tak for det. Der er ikke flere korte bemærkninger, så vi siger tak til hr. Kris Jensen Skriver fra Socialdemokratiet. Jeg byder nu velkommen til fru Anni Matthiesen fra Venstre.

Kl. 14:22

(Ordfører)

Anni Matthiesen (V):

Tak for det, formand. Tak til Dansk Folkeparti for at rejse en vigtig og meget aktuel debat her i Folketingssalen i dag. Man kan jo sige, at det danske samfund både er moderne og velstående, og på det her område udvikler teknologierne sig jo vildt hurtigt. Det kan godt være, jeg kommer til at lyde lidt som en gammel dame, men man har næsten en fornemmelse af, at bare man vender ryggen til, så er der allerede sket noget nyt på det her område.

Det giver selvfølgelig også nogle udfordringer nu, især i forhold til prøvesituationer rundtomkring i klasselokalerne, og jeg har også talt med forskellige lærere, som er frustrerede, med hensyn til hvordan de skal håndtere den her situation. De er simpelt hen i tvivl om, om deres elever snyder ved hjælp af internettet.

I Venstre vil vi gerne understrege, at vi jo som udgangspunkt synes, at teknologien er en kæmpe fordel. Der er rigtig mange plusser ved den, og den rummer selvfølgelig ikke kun problemer. Men vi anerkender også, at det nu er vigtigt at få det her undersøgt til bunds og for den sags skyld også få fundet nogle løsninger på, hvordan man skal håndtere det her i eksamenssituationer. Derfor bakker vi selvfølgelig også op om, at ministeren nu har nedsat en ekspertgruppe, som skal komme med nogle anbefalinger, så vi kan træffe nogle gode beslutninger på et oplyst grundlag.

Jeg må være ærlig og sige, at jeg også selv har været inde og prøve at arbejde med ChatGPT for at få stillet min nysgerrighed, med hensyn til hvad det egentlig kan, for jeg synes, at vi som folketingsmedlemmer bør huske at sætte os ind i det, som vi nu skal til eventuelt at gøre noget ved. Og jeg må da sige, at jeg så sent som for 14 dage siden var inde og prøve at stille nogle spørgsmål i ChatGPT, og jeg blev da noget overrasket over, hvad den reelt kan levere af svar på de spørgsmål, man stiller til den.

Så jeg ser frem til, at ekspertgruppen kommer med nogle anbefalinger, så vi forhåbentlig kan komme frem til nogle beslutninger, så vi kan hjælpe ikke mindst de unge mennesker selv, men også de lærere, der står rundtomkring på skolerne og er i tvivl om, hvilke værktøjer de kan tage i brug.

Vi kommer ikke til at tilslutte os Dansk Folkepartis beslutningsforslag, men vi glæder os til at arbejde videre med det her, når vi nu får anbefalingerne.

Kl. 14:25

Formanden (Søren Gade):

Der er en kort bemærkning. Hr. Alex Ahrendtsen fra Dansk Folkeparti, værsgo.

Kl. 14:25

Alex Ahrendtsen (DF):

Tak til fru Anni Matthiesen. Har Venstre gjort sig nogle overvejelser over, hvad man vil gøre for at komme problemet til livs? Jeg har forstået, at man støtter nedsættelsen af ekspertudvalget, og det gør vi også i Dansk Folkeparti. Det er jo sådan noget, en regering og en minister kan gøre. Men ordføreren er også repræsentant for Venstre, og jeg kunne egentlig godt tænke mig at høre, hvilke overvejelser man har gjort sig for at komme problemet til livs. Hvilke konkrete løsningsforslag vil man komme med? Vil man f.eks. støtte op om indholdet i beslutningsforslaget?

Kl. 14:25

Formanden (Søren Gade):

Ordføreren.

Kl. 14:25

Anni Matthiesen (V):

Altså, jeg kan sige så meget, at jeg og Venstre nok også kommer til at afvente, hvad eksperterne kommer til at anbefale. Det er også, fordi det her er en vildt svær sag, og jeg synes egentlig, vi nu har en forpligtelse til at lytte til de her folk, der er inviteret til at være med i ekspertgruppen, og de kommer forhåbentlig med noget, vi kan bruge til noget. Og ja, så går vi konstruktivt ind i den efterfølgende politiske drøftelse om, hvilke værktøjer vi så skal tage i brug.

Kl. 14:26

Formanden (Søren Gade):

Hr. Alex Ahrendtsen.

Kl. 14:26

Alex Ahrendtsen (DF):

Så lad mig spørge lidt mere direkte: Synes ordføreren, at der skal være adgang til ChatGPT og andre chatbotter under eksamen?

Kl. 14:26

Formanden (Søren Gade):

Ordføreren.

Kl. 14:26

Anni Matthiesen (V):

Jeg kan hvert fald gå så langt som til at sige, at jeg ikke mener, at det skal accepteres, at man kan snyde sig til nogle høje karakterer. Og det, jeg hører fra nogle lærere, er, at de mener, at der, som det foregår lige nu, foregår snyd. Så det skal vi have sat en stopper for.

Kl. 14:26

Formanden (Søren Gade):

Tak for det. Der er ikke flere korte bemærkninger, så vi siger tak til fru Anni Matthiesen fra Venstre. Jeg byder nu velkommen til hr. Rasmus Lund-Nielsen fra Moderaterne.

Kl. 14:27

(Ordfører)

Rasmus Lund-Nielsen (M):

Mange tak. Tak til Dansk Folkeparti for at fremsætte forslaget om at ændre eksamensformen ved de skriftlige eksamener for at undgå eksamenssnyd ved brug af internettet.

Som mangeårig underviser og beskikket censor deler jeg fuldt ud intentionen bag beslutningsforslaget fra DF. Vi skal bekæmpe eksamenssnyd og sikre, at alle studerende får en retvisende bedømmelse af deres præstation. Og vi skal sikre, at de lærer det nødvendige stof og udvikler de færdigheder, som uddannelsen sigter mod. Vi kan derfor som samfund ikke acceptere eksamenssnyd. Udviklingen i teknologi udgør en reel trussel, hvad det angår.

Den teknologiske udvikling har jo muliggjort en forbedring af vores livskvalitet, øget produktiviteten og givet os lettere adgang til information. Men den teknologiske udvikling har også medført store udfordringer. For meget skærmtid bidrager negativt til børns og unges udvikling, og de risikerer at blive dovne og dvaske. Allerede i december måned var jeg i Go' morgen Danmark for at diskutere farerne ved ChatGPT. Den indfanger nemlig det, man kunne kalde teknologiens janushoved: at det både kan ses som en velsignelse, men altså også som en forbandelse.

Jeg tror ikke, vi kan løse problemstillingen med mulig eksamenssnyd fra chatbots ved at gå til tilbage til eksamener med pen og papir. For eksamensformer skal jo gerne afspejle den praksis, som de studerende kommer ud til efter endt uddannelse, og her bruger man meget sjældent pen og papir. Tværtimod vil mange sandsynligvis komme til at bruge ChatGPT i deres arbejde, og derfor bør vi også overveje en hensigtsmæssig anvendelse af den teknologi under uddannelsen i de tilfælde, hvor det er relevant.

Samtidig er der også en masse færdigheder, hvor chatbots ikke har nogen relevans overhovedet, såsom færdigheden i at kunne tænke selv. Her bør vi altså overveje at sætte ind med nogle initiativer, som vi meget gerne vil gå i en debat med Folketingets partier om. Det kunne være sådan noget som flere stedprøver, som beslutningsforslaget jo også rummer et forslag om. Vi skal i hvert fald gribe ind over for den risiko for snyd, som den teknologiske udvikling har medført. Derfor ser jeg også meget frem til, hvad den her nedsatte ekspertgruppe måtte komme frem til.

I Moderaterne mener vi ikke, at et totalforbud mod digitalt understøttede eksamener er vejen frem, og vi kan derfor ikke støtte et beslutningsforslag, der indebærer om nødvendigt at omlægge alle eksamener fra grundskole til og med universitetet til pen og papir. Men tak for at rejse en rigtig vigtig debat. Og tak for ordet.

Kl. 14:29

Formanden (Søren Gade):

Tak for det. Der er en enkelt kort bemærkning. Hr. Alex Ahrendtsen, Dansk Folkeparti, værsgo.

Kl. 14:29

Alex Ahrendtsen (DF):

Ordføreren er uddannet psykolog og har arbejdet som psykolog. Kunne han fortælle lidt om de psykologiske mekanismer, der går i gang, når nogen i en klasse snyder til eksamen, når man ved, de snyder, eller man har en mistanke om, at de snyder, mens andre aldrig kunne finde på det? Hvad er det, der sker? Hvilken udvikling er der, og hvilke konsekvenser har det for en klasse og for en uddannelsesinstitution generelt? Hvad kan man forestille sig der sker, når et så kraftfuldt og simpelt redskab som en ChatGPT bliver anvendt i større grad? Hvad er det der sker rent psykologisk? Kan ordføreren sige noget om det med den baggrund, som ordføreren har.

Kl. 14:30

Formanden (Søren Gade):

Ordføreren.

Kl. 14:30

Rasmus Lund-Nielsen (M):

Jeg har også været så heldig at bruge min psykologfaglighed til at afholde jobsamtaler, og det er klart, at det jo skaber en ulige konkurrence, hvis man ved, at man er oppe imod nogle kandidater, som har et eksamensbevis, der er baseret på snyd. Og hvis man sidder i en klasse med klassekammerater, som man har en mistanke om også anvender snyd, er det jo klart, at for at kunne indgå ligeværdigt i den konkurrence, og det er også det, jeg tænker spørgeren hentyder til, vil det give en eller anden tilskyndelse til også selv at snyde. Så det er noget, der kan sprede sig, og det er jeg også meget opmærksom på at vi altså skal have gjort noget ved.

Kl. 14:31

Anden næstformand (Jeppe Søe):

Hr. Alex Ahrendtsen.

Kl. 14:31

Alex Ahrendtsen (DF):

Jeg er enig i analysen, og tak for det. Ud over psykolog har ordføreren også undervist i mange år. Så vidt jeg husker 10 år. Men det skaber jo en ulige konkurrence. Hvad foreslår ordføreren så med sin erfaring som underviser man kan gøre, hvis man ikke vil bakke op om beslutningsforslagets indhold?

Kl. 14:31

Anden næstformand (Jeppe Søe):

Ordføreren.

Kl. 14:31

Rasmus Lund-Nielsen (M):

Jeg vil sådan set være tilbøjelig til at bakke op om en del af det, der bliver foreslået her, men mener dog, at det er lidt for vidtgående. Men jeg deler fuldstændig intentionen om, at vi må sikre, at der ikke bliver snydt ved eksamenerne, og for mig at se kunne det sagtens indebære, at vi prøver at sigte imod at have flere stedprøver, hvor vi simpelt hen kan monitorere, om eleverne har anvendt internettet og har snydt. Vi kan også overveje noget så vidtgående som at optage skærmene, der bliver anvendt til eksamenerne. Det ved jeg også er muligt at gøre, så det kunne man også overveje. Vi skal også styrke tilsynet.

Så vi skal gøre en hel masse. Der er mange ting, vi kan gøre, og jeg vil meget gerne indgå i en videre debat om det.

Kl. 14:32

Anden næstformand (Jeppe Søe):

Den debat må I tage på et andet tidspunkt, for der er ikke flere, der har kommentarer i denne omgang. Næste ordfører på talerstolen er fru Astrid Carøe fra Socialistisk Folkeparti. Værsgo.

Kl. 14:32

(Ordfører)

Astrid Carøe (SF):

Tak, og tak til Dansk Folkeparti for at sætte den her problemstilling på dagsordenen. Jeg tror ikke, der er nogen tvivl om, at AI og ChatGPT giver os alle sammen enormt store muligheder, og det var ordføreren sådan set også inde på i sin indledning, men også klart enormt store udfordringer. Og det går rigtig, rigtig hurtigt lige nu. Det handler både om datasikkerhed og alt mulig andet, men selvfølgelig også om, hvordan vi har indrettet vores uddannelsessystemer, hvordan vi forventer, at elever og studerende bruger de her virkemidler, som der kommer flere og flere af i øjeblikket.

Før jeg sådan vil gå i dybden med forslaget, tror jeg måske bare at jeg vil have nogle lidt overordnede betragtninger. Altså, for det første er der enormt stor forskel på de uddannelser, beslutningsforslaget omfatter – det er alt fra folkeskole til universiteter. Det er meget forskellige elever og studerende, der går dér, og det er også mange forskellige ting, man skal lære; man er meget forskellige steder i livet og alt mulig andet. Så jeg tror ikke, man kan lave sådan en one size fits all-løsning for hele uddannelsessystemet.

Så tror jeg måske også, at jeg har behov for at sige, at det jo heldigvis er rigtig, rigtig få elever i dag, der snyder til eksamen. De fleste elever er arbejdsomme og flittige, og så er der, ja, en lille procentdel, der snyder, og det skal vi selvfølgelig sætte ind imod så godt som muligt. Ja, jeg tror ikke, der er nogen tvivl om, at med de her virkemidler nytter det ikke noget at afskære eleverne fra at bruge dem. Tværtimod så mener jeg, at elever og studerende skal lære at bruge de her virkemidler, som der findes i dag, på en ordentlig måde, og hvordan de kan bruge dem, uden at der er tale om snyd – på samme måde, som man bruger internettet, lommeregnere og alt mulig andet.

Men når det så er sagt, synes jeg også det er enormt vigtigt, at vi har eksamensformer, der kan sikre, at elever kan vise, hvad de kan, uden at bruge ChatGPT, men sådan set også lommeregnere. Det er jo det, man har gjort med blækregning, hvor man både har en eksamensdel i matematik, hvor man ikke må bruge lommeregner, og en eksamensdel, hvor man kan bruge lommeregner, for selvfølgelig skal man også lære at bruge en lommeregner i det samfund, vi lever i i dag. Man kan ikke lære kun at skulle regne i hånden.

Jeg må ærligt indrømme, at jeg synes, at det her beslutningsforslag fra Dansk Folkeparti er lidt den lette løsning, altså at skære alle uddannelser over en kam og sige, at vi bare afskaffer internettet til eksamen. Ja, jeg synes faktisk, at det lidt ville svare til at forbyde lommeregneren til eksamen. Jeg mener, at elever og studerende i dag skal lære at bruge de virkemidler, vi har, på en ordentlig måde.

Faktisk havde jeg tænkt at gå herop på talerstolen i dag og sige, at vi fra SF's side ville foreslå, at man lavede en taskforce om, hvordan AI påvirker vores undervisnings- og uddannelsessystem, og hvilke omlægninger der vil være behov for, efter at vi har fået ChatGPT. Men så kom ministeren mig jo i forkøbet med den her ekspertgruppe, som jeg synes er rigtig fornuftigt, for der er slet ikke nogen tvivl om, at der er behov for retningslinjer på det her område.

Jeg tror også, at der kommer til at blive behov for, at flere eksamener bliver omlagt til at være sådan nogle flere dages-eksamener derhjemme i stedet for at komme ind på uddannelsesstedet og tage eksamener. Men jeg tror ikke, at vi kan gøre det her med et fingerknips; vi skal have nogle eksperter ind over til at vurdere, hvordan det skal gøres, når vi har meget forskellige uddannelser, altså lige fra folkeskole til universitet, og at det så gøres på forskellige måder.

Så svarer beslutningsforslaget heller ikke på, hvad man vil gøre i forhold til nogle af de helt store opgaver, som man jo skriver i løbet af sin uddannelsestid. Det kunne være SRP'en i gymnasiet, og det kan også være de meget store opgaver som bachelor og speciale osv. – skal man så også helt droppe dem? Det er jo også på en måde eksamener, man sidder og laver derhjemme.

Så vi bakker ikke op om det her beslutningsforslag, men går meget gerne ind i diskussionen om, hvordan vi tilrettelægger eksamener i fremtiden med de her nye virkemidler, som eleverne skal lære at bruge på en konstruktiv og god måde i undervisningen, men som de selvfølgelig også til eksamenerne skal vise, at de kan undvære. Så vi bakker ikke op; men vi bakker til gengæld gladeligt op om ekspertgruppen som foreslået af ministeren, og vi glæder os også til at blive inddraget i processen efterfølgende.

Kl. 14:36

Anden næstformand (Jeppe Søe):

Der er spørgsmål fra hr. Alex Ahrendtsen fra Dansk Folkeparti.

Kl. 14:36

Alex Ahrendtsen (DF):

SF kan ikke støtte beslutningsforslaget, selv om der er rigtig mange, der er begyndt at snyde, op imod en sjettedel, og det er, hvad vi ved ifølge Gymnasieskolen. En sjettedel af alle gymnasieelever bruger chatbotten til at snyde, så det er ikke bare et lille mindretal, det er virkelig mange, og det er et tal, der vil komme til at stige i de kommende år.

Moderaternes ordfører foreslog flere stedprøver. Vi har foreslået, at man enten lukker ned for internettet under skriftlige eksamener eller, hvis man ikke kan det, går over til pen og papir.

Hvad er Socialistisk Folkepartis forslag til at komme dette problem til livs? Og ordføreren bedes ikke svare med, at man vil have nedsat en ekspertgruppe, for det har ordføreren allerede sagt. Partiet må selv have gjort sig nogle overvejelser om, hvad man kan gøre.

Kl. 14:37

Anden næstformand (Jeppe Søe):

Ordføreren.

Kl. 14:37

Astrid Carøe (SF):

Tak for det. Der er ingen tvivl om, at vi skal sætte ind mod snyd, og det er ikke meningen, at man skal bruge ChatGPT til at skrive hele stile i gymnasiet – det er klart. Jeg tror, at alle de her virkemidler kommer til at ændre store dele af vores uddannelsessystem, altså hvordan man underviser, hvordan man afleverer opgaver fra dag til dag, ikke kun til eksamen, så det er en større diskussion.

Med hensyn til hvad vi vil gøre helt konkret, tror jeg, som jeg også sagde i min tale, at det her kommer til at betyde, at der vil være færre eksamener derhjemme og flere eksamener på uddannelsesinstitutionerne, hvilket Moderaternes ordfører også var inde på. Og jeg ved godt, ordføreren siger, at jeg ikke må sige, at vi skal bruge en ekspertgruppe, men det her er faktisk så seriøst et område, at jeg synes, det er helt fornuftigt inddrage nogle eksperter, der sidder og laver de her eksamener til daglig og kan vurdere, hvad der er fornuftigt, og hvordan vi kan opbygge nogle eksamener, hvor man både kan vise, hvad man kan uden at bruge de virkemidler, vi har i dag, men også kan bruge dem på en konstruktiv måde i andre sammenhænge.

Kl. 14:38

Anden næstformand (Jeppe Søe):

Spørgeren.

Kl. 14:38

Alex Ahrendtsen (DF):

Hvordan opbygger vi så og laver nogle eksamener, hvor man ikke bruger de her redskaber? Det er jo det, der er det afgørende. Hvad foreslår SF?

Kl. 14:39

Anden næstformand (Jeppe Søe):

Ordføreren.

Kl. 14:39

Astrid Carøe (SF):

Jeg tror sagtens, det kunne være, at man havde eksamener uden internet, som Dansk Folkeparti foreslår, men jeg tror ikke, at det skal være dem alle sammen. Det er jo det, Dansk Folkeparti foreslår, altså at det skal være dem alle sammen, fra folkeskolen til universitetet, og det synes jeg er meget vidtgående. I stedet mener vi, at vi må kigge på, hvad der er af muligheder – på samme måde, som man har matematikeksamen både med og uden lommeregner. Og så glæder vi os til at se, hvad ekspertgruppen kommer med.

Kl. 14:39

Anden næstformand (Jeppe Søe):

Dermed tak til ordføreren. Den næste ordfører på talerstolen er fru Karina Adsbøl fra Danmarksdemokraterne.

Kl. 14:39

(Ordfører)

Karina Adsbøl (DD):

Tak for det. Forslagsstillerne foreslår, at alle skriftlige eksamener fremover skal afholdes lokalt på uddannelsesinstitutionen uden internetadgang eller helt analogt med pen og papir, så muligheden for eksamenssnyd med brug af internet og teknologi undgås. Og omlægningen af de skriftlige eksamener skal gælde alle uddannelsesinstitutioner fra grundskolen til universiteterne fra skoleåret 2028-29. Fremover skal eksamenerne foregå fysisk på uddannelsesinstitutionen eller i haller osv., hvor det skal være muligt at sikre, at der ikke er adgang til internettet.

Jeg tror, at vi alle sammen kan blive enige om, at eksamenssnyd er et alvorligt problem, der underminerer værdien og integriteten af vores uddannelsesystem. Der er desværre nogle elever og studerende, der forsøger at snyde sig til en eksamen, og en af de mest effektive måder, de gør det på, er ved at bruge internettet til at finde svar og information. Men eksamenssnyd er jo ikke noget nyt. Det har eksisteret i mange år, men med den digitale tidsalder er der nu flere værktøjer til rådighed end nogen sinde før. I den forbindelse ved vi, at mange lærere har luftet bekymringen om særlig brugen af ChatGPT, som er en kunstig intelligensalgoritme, der kan kommunikere med mennesker i et naturligt sprog. Vi forventer selvfølgelig også, at ministeren er lydhør over for lærernes bekymringer og tager dem alvorligt.

Men det er vigtigt at undersøge, hvordan og i hvilket omfang ChatGPT bruges til eksamenssnyd, men også af snyd generelt, og hvad der kan gøres for at dæmme op for, at elever vælger at snyde. Man kan jo indføre nogle foranstaltninger for at forhindre eksamenssnyd ved hjælp af internettet. Det kan man f.eks. gøre ved at installere software, der blokerer internetadgangen til computeren eller ved at have eksamensvagter til at overvåge elevernes aktiviteter. Men vi deler sådan set forslagsstillernes bekymring, og vi støtter også op om intentionen om at nedbringe mængden af eksamenssnyd, så elever alene bedømmes på deres faglighed og kunnen og deres fremtidige arbejdsgiver kan stole på de eksamenspapirer, de præsenterer til jobsamtalen.

Men det må også være regeringen og ministerens ansvar med inddragelse af lærere, elever og andre parter på området at vurdere, om de nye teknologier udgør en så stor risiko for snyd ved eksamener og for elevernes faglige udvikling, at der er behov for at ændre i prøvebekendtgørelser og rammer for eksamensafholdelse. I den forbindelse går vi i Danmarksdemokraterne gerne i drøftelser om, hvordan vi kan give lærerne bedre rammer for at opdage snyd i første omgang samt at begrunde en eventuel mistanke om snyd. I forlængelse af de drøftelser er vi også villige til at se på, om der er eksamener, der skal omlægges eller kan omlægges, så det bliver sværere at snyde, men vi tror ikke, at løsningen er et totalforbud og at forbyde teknologien og gå tilbage til pen og papir. Der vil altid være nogle, der ønsker at hoppe over, hvor gærdet er lavest, og de finder som regel også en vej. Så skal vi selvfølgelig også huske de unge på konsekvenserne ved at gøre netop det.

Jeg har også selv siddet og leget lidt med det der ChatGPT, simpelt hen fordi min bror ringede og sagde, at det var et helt fantastisk redskab, der kunne lave alle mine ordførertaler. Så tænkte jeg, at det skulle jeg da kigge på, og jeg spurgte så robotten: Hvem er Karina Adsbøll? Og robotten svarede simpelt hen fejl i hver sætning. Bl.a. skrev den, at jeg var født i Aalborg. Jeg er født i Kolding, og den skrev faktisk også, at jeg i 2019 blev udnævnt til minister for ældre og boligforhold under Mette Frederiksen. Altså, det er jo lidt interessant, ikke? Men jeg måtte så gå af i 2020 på grund af inhabilitet. Det var sådan noget, den chatrobot skrev, så det var ret komisk. Jeg fik mig i hvert fald et grin over det. Men den kære robot har i hvert fald ikke fakta på plads. Men det handler vel, tror jeg, også om, hvad man giver og fodrer den her robot med, og hvor meget man giver den af redskaber, når man spørger den om nogle ting, i forhold til hvordan den svarer.

Men vi indgår gerne i de her drøftelser. Vi kan ikke støtte forslaget, som det ligger her. Vi har en række bekymringer, hvis man laver et totalforbud. For jeg tror også, at det er godt, at man har teknologiske redskaber til eksamen, om end jeg da håber, at vi kan finde en god vej til – kan man sige – at komme snyden til livs. Tak for ordet.

Kl. 14:44

Anden næstformand (Jeppe Søe):

Tak til ordføreren. Der er ingen korte bemærkninger. Den næste ordfører på talerstolen er fru Helena Artmann Andresen fra Liberal Alliance.

Kl. 14:44

(Ordfører)

Helena Artmann Andresen (LA):

Jeg vil gerne starte med at sige tak til DF for at rejse den her vigtige debat, og jeg vil også gerne starte med at sige, at Liberal Alliance ser med bekymring på det stigende antal af elever, der snyder til prøverne. Dog mener vi, at der findes bedre løsninger, end at man ikke må bruge internettet til eksamenerne, for det her beslutningsforslag er nok en større omvæltning for skolerne, end det lige umiddelbart lyder til at være.

For i dag er internettet en stor del af undervisningen, heldigvis. De værktøjer, der følger med internettet, har givet mulighed for at hæve niveauet og kompleksiteten af opgaverne, og ofte bliver der, synes jeg, i debatten stillet en falsk præmis op om, at man sagtens kan ændre eksamensformerne uden at ændre noget i undervisningen.

Man kan tage matematik med problemløsning som eksempel. Opgaverne er bygget op om de hjælpeværktøjer, der kræver internet; det ville være en helt anden måde, man skulle undervise på, hvis man ikke måtte bruge internet til eksamenerne. Vi er også en generation, der aldrig nogen sinde har brugt en fysisk ordbog, og den kan man heller ikke bare kaste i hovederne på os til eksamen, og så må vi finde ud af, hvordan man bruger sådan en.

Lige det med ordbogen ville også kræve en ændring i de nuværende regler i eksamensbekendtgørelsen, hvor der i § 15, stk. 2, står, at der fortsat skal være adgang via internet til specifikke hjælpemidler, som der er brugt i undervisningen, som f.eks. ordbøger, artikeldatabaser og statistikker. Liberal Alliance mener, at det ville være den forkerte vej at gå, hvis man ændrer den bekendtgørelse.

Hvis man ønsker en mere analog skole, hilser jeg den debat meget velkommen. Den skal bare udspringe af noget andet end at ville mindske snyd til eksamenerne. Den skal udspringe af mere dannelse i skolen.

I betænkningerne står der også, at hvis man indfører analoge eksamener med papir og blyant, skal der være en overgangsperiode på 5 år, og der skal indføres øget undervisning i håndskrift for eleverne. Det er godt, at der også bliver taget højde for den slags, for – nu kan jeg bare tale for mig selv – jeg skriver ikke særlig pænt, fordi jeg ikke har skrevet en stil i hånden siden 3. klasse, og det er der mange elever, der ikke har.

Tilhænger af analoge eksamener bliver jeg nok aldrig. Elever, der er ordblinde f.eks., skal det også huskes at der skal tages højde for, for de skal have deres hjælpeværktøjer, som også kræver internet, og måske man også skulle til at kigge på et fag som teknologiforståelse i grundskolen, hvor eleverne også lærer om det etiske og moralske omkring teknologien.

For at begrænse snyd mener Liberal Alliance at man i højere grad end i dag skal begrænse adgang til ressourcer på internettet via filtrering og registrere elevernes internetbrug ved hjælp af login til eksamenerne, og overvågning af elevernes skærme kunne også godt være en god idé. Det mener vi er den rette vej at gå, og derfor kan vi ikke støtte beslutningsforslaget.

Kl. 14:47

Anden næstformand (Jeppe Søe):

Der er en kort bemærkning fra hr. Alex Ahrendtsen, Dansk Folkeparti.

Kl. 14:47

Alex Ahrendtsen (DF):

Jeg glæder mig over, at Liberal Alliance er bekymret, for det er vi også, og det er der mange lærere der er. I dag overvåger man computere. Man registrerer også ved hjælp af log. Alligevel er der en stigning i snyderi. Så den vej, som ordføreren og Liberal Alliance foreslår, virker ikke. Har man andre forslag?

Kl. 14:48

Anden næstformand (Jeppe Søe):

Ordføreren.

Kl. 14:48

Helena Artmann Andresen (LA):

Tak. Jeg ved, at det ikke er alle skoler, der gør det her, og jeg ser også frem til at finde ud af, hvad den arbejdsgruppe, ekspertgruppe, der er nedsat, finder frem til. Men jeg har ikke sådan et genialt svar. Jeg tror også, at det ville være taget i brug derude, hvis der var en nem løsning på den her udfordring.

Kl. 14:48

Anden næstformand (Jeppe Søe):

Spørgeren.

Kl. 14:48

Alex Ahrendtsen (DF):

Det irriterede mig bare, at ordføreren sagde, at der fandtes bedre løsninger end beslutningsforslaget. Og jeg spørger bare: Hvilke bedre løsninger?

Kl. 14:48

Anden næstformand (Jeppe Søe):

Ordføreren.

Kl. 14:48

Helena Artmann Andresen (LA):

Det var de løsninger, som jeg nævnte, og som jeg ved, at alle skoler ikke tager i brug. Det kunne f.eks. være det med overvågning af skærme. Det er langtfra alle skoler, der bruger det. Jeg ved også godt, at en del af kritikken af det er, at det er meget omfattende. Men man har jo også scannere derude, der scanner igennem for ChatGPT, og så er der nogle, der slår ud på dem. Der kan eleverne jo så sige: Nej, det har jeg ikke brugt. Og så kan lærerne bare sige: Nå, okay. Men hvis man så overvågede skærmene, kunne man finde frem til det. Men jeg ved godt, at det er mere omfattende.

Kl. 14:49

Anden næstformand (Jeppe Søe):

Dermed tak til ordføreren. Næste ordfører er fru Helle Bonnesen fra Det Konservative Folkeparti.

Kl. 14:49

(Ordfører)

Helle Bonnesen (KF):

Tak for ordet. Jeg står her som vikar for ordfører fru Lise Bertelsen, som gerne ville have sagt, at i Det Konservative Folkeparti deler vi bekymringen for de udfordringer, kunstig intelligens medfører i forhold til elevernes løsning af afleveringer både i dagligdagen og ved eksamener, men vi ser på ingen måde, at et forbud er løsningen. De studerende er dygtige til at anvende den teknologi, de fremover skal være verdensmestre i at bruge, for at de kan samarbejde og konkurrere på det internationale marked. Og vi mener ikke, at det på nogen måde vil hjælpe på deres fremtidige konkurrenceevne at gå tilbage til papir og pen – tværtimod.

Til gengæld vil vi i Det Konservative Folkeparti være åbne over for sammen med de øvrige partier og sektoren at se på, hvordan vi bedst sikrer os, at de studerende lærer at anvende fremtidens teknologi bedst muligt i undervisningen. Vi er helt enige med både Dansk Folkeparti og sektoren i, at der skal kigges på, hvordan kunstig intelligens bedst håndteres, og hvordan vi tilpasser uddannelsessystemet til de uundgåelige forandringer, der ligger forude. Men vi kommer ikke til at støtte et forbud. Tak for ordet.

Kl. 14:50

Anden næstformand (Jeppe Søe):

Selv tak, og der er ingen korte bemærkninger. Næste ordfører er fru Lotte Rod, Radikale Venstre.

Kl. 14:51

(Ordfører)

Lotte Rod (RV):

Gennem alle tider har mennesker formentlig stillet sig de store spørgsmål: Hvad er vores forhold til hinanden, til naturen og til teknologien? I dag er vi jo både langt og ikke langt. På den ene side er det jo helt vildt, som andre ordførere før mig også har sagt, hvad man kan få ChatGPT'en til, og på den anden side har vi formentlig nok alle sammen lige været til et eller andet møde, hvor vi ikke engang kunne få PowerPointen til at fungere og alle sidder og tænker: Det var aldrig sket med en overhead. Så på en eller anden måde er der noget mærkeligt i tiden, og i hvert fald tænker jeg, at vi hverken kan eller skal gå tilbage, men at vi skal finde en ny måde at leve med teknologien på og bruge teknologien.

Hr. Alex Ahrendtsen, mine mange første prøver var jo sådan nogle, der foregik på den tyske skole, med kuglepen og papir, så man ikke kunne snyde. Det kan jo måle nogle meget konkrete færdigheder på en helt bestemt måde, men på den anden side kan den form for eksamener jo ikke sige noget om, hvad man så kan bruge det til i den virkelighed, som der er, når man ikke er til eksamen. Jeg har lige været i gang med at læse Thomas Aastrup Rømers bog om skolens formål, og han har et ret fint citat der, som jeg tænkte, at jeg lige vil tage med her. Han skriver:

En score på en læsetest har intet med kundskaber at gøre. Kun når læsningen knyttes til indhold, og når dette indhold selv åbner sig og inviterer eleven indenfor i samfundets traditioner og objekter via abrupte, rytmiske, risikofyldte og dybe subjektifikationsprocesser, kan man tale om kundskaber. Kundskaber vedrører samfundets fælles historiske og frie omgang med og mellem tingene selv, dvs. samfundets interesse, dets mellemværender.

For det er jo ikke alting, der kan måles, eller der skal måles, og i virkeligheden tror jeg på, at det, der er det vigtigste og fineste i skolen, slet ikke kan måles. Men samtidig må det jo så heller ikke føre til, at vi undervurderer eksamens betydninger for, hvordan undervisningen så ser ud, og dermed også for, hvordan dannelsesbegrebet og hele formålet bliver udfoldet i skolen og på vores uddannelser.

Derfor kan jeg jo heller ikke for os i Radikale Venstre se, at vejen frem skulle være, at vi bare slukker for internettet til alle eksamener, eller at vi går helt tilbage til pen og papir. Jeg må også bare sige, at da jeg gik i skole, fandt folk jo også en vej til at snyde. Jeg kan da huske, at flere af mine venner havde sådan et trick med at gå ud på toilettet og sende nogle sms'er til nogen, de kendte, for så at få det rigtige svar, som de så kunne gå ind at skrive med deres kuglepen.

Så der er jo et eller andet i det her, hvor vi jo skal ramme balancen. Der er nogle helt grundlæggende færdigheder, som er vigtige. Jeg synes, det er vigtigt, at man kan finde ud af at sætte komma rigtigt. Jeg synes, det er vigtigt, at man kan forstå de regneprincipper, man bruger. Jeg synes, det er vigtigt, at man kan fortælle en historie, og at man kan sin kildekritik, så man ikke bliver snydt og bare tror på alt, hvad man læser. Men det skal jo være i en balance med nogle eksamensformer, som afspejler den virkelighed, vi lever i, og hvor eleverne jo skal kunne bruge det, vi gerne vil have at de også skal lære i skolen. Derfor kan vi i Radikale Venstre ikke støtte Dansk Folkepartis forslag.

Jeg synes, det er en rigtig god idé, at ministeren har nedsat en gruppe. Jeg tror, de får nogle ret heftige diskussioner i den gruppe. Jeg tror, det bliver en ret sjov debat at følge. Og så kunne vi i Radikale Venstre godt tænke os at følge op med at lave et egentlig forsøgs- og udviklingsprogram med nye eksamensformer.

Kl. 14:54

Anden næstformand (Jeppe Søe):

Der er en kort bemærkning fra hr. Alex Ahrendtsen, Dansk Folkeparti.

Kl. 14:54

Alex Ahrendtsen (DF):

Tillykke med at have gået i en skole, hvor man har brugt kuglepen og papir. Det har jeg selv, og jeg har nydt godt af det. Senest prøvede jeg det i 2016 – det var i Schweiz, et moderne land, der har erkendt, at der foregår snyderi med de moderne redskaber.

Det, jeg godt kunne tænke mig at spørge ordføreren om, er, hvilke løsninger man selv vil pege på, ud over at der skal nedsættes en ekspertgruppe, der skal komme med forslag til løsninger. Hvad forestiller Radikale Venstre sig at vi kan gøre for at komme problemet til livs med det omfattende og stigende snyderi, senest i forbindelse med ChatGPT, ved eksamener?

Kl. 14:55

Anden næstformand (Jeppe Søe):

Ordføreren.

Kl. 14:55

Lotte Rod (RV):

Jeg synes, at Dansk Folkeparti stadig mangler at stille det, der er det vigtigste spørgsmål, nemlig hvad det egentlig er, der er formålet, og hvad det dermed er, vi gerne vil afprøve til eksamen, så vi derudfra kan finde ud af, hvordan det så giver mening at gennemføre eksamenerne. For det er, som om Dansk Folkeparti er låst i, at der er nogle, der har fundet ud af, at man kan snyde ved eksamenerne, som de ser ud nu, og at det er et problem, og at vi så hellere må få lukket det ned, så eksamenerne kan være, som de plejede at være.

Jeg tror, vi har brug for at tænke over, hvad det egentlig er, vi gerne vil måle til eksamenerne. Så kan det være, der er nogle snævre færdigheder, som godt kan afprøves med pen og papir, og så kan der være nogle andre ting, som vi i dag skal finde en ny og mere virkelighedsnær måde at afprøve.

Kl. 14:56

Anden næstformand (Jeppe Søe):

Spørgeren.

Kl. 14:56

Alex Ahrendtsen (DF):

Forstår jeg fru Lotte Rod rigtigt, når jeg siger følgende: Radikale Venstre vil gerne indføre nogle eksamener med pen og papir, og andre skal så foregå med fuld brug af internet, ChatGPT m.m.?

Kl. 14:56

Anden næstformand (Jeppe Søe):

Ordføreren.

Kl. 14:56

Lotte Rod (RV):

Ja, det kan sagtens være, at det der, vi ender. Jeg synes, det starter med det principielle spørgsmål: Hvad er det egentlig, vi gerne vil måle, og hvad er det, vi gerne vil vurdere til eksamenerne? Hvis vi gerne vil have nogle eksamener, som måler på nogle meget snævre færdigheder, så kan det godt være, at det giver god mening at teste det på den måde, men jeg synes ikke, det vigtige er at starte med at se på, hvordan vi nu bare laver en eksamen, hvor man ikke må bruge internet, eller hvor man bruger pen og papir, men at vi starter med den principielle diskussion om dannelse og formål, og hvad det er, vi gerne vil afprøve, og at vi så laver eksamensformerne ud fra det.

Kl. 14:57

Anden næstformand (Jeppe Søe):

Dermed siger vi tak til ordføreren. Den næste ordfører er hr. Noah Sturis fra Alternativet.

Kl. 14:57

(Ordfører)

Noah Sturis (ALT):

Tak for ordet. I Alternativet støtter vi ikke beslutningsforslaget, men vi forstår egentlig godt intentionen med det. For det ville være trist, hvis vores børn af unge gik glip af den læring, som vores uddannelsesinstitutioner tilbyder dem, ved at bruge kunstig intelligens til eksamener, hvor det ikke er hensigtsmæssigt.

Jeg er selv i gang med at tage en ingeniøruddannelse i menneskeorienteret kunstig intelligens ude på DTU, og i løbet af min studietid som softwareingeniørstuderende er jeg selvfølgelig gået til en del af eksamener. Nogle er foregået i en sal uden internet, nogle har været med internet, hvor man så indrettede eksamen sådan, at den studerende blev opfordret til at bruge det som det værktøj, som det er. Jeg har også været til en eksamen med pen og papir – det var i programmering – og det var ikke mit yndlingseksamen.

Men i Alternativet mener vi, at uddannelsesinstitutionerne kender sig selv bedst, så de kan også vurdere risikoen ved at tillade adgang til internet under eksamenen. Man kan have eksamensvagter, der holder øje med elevernes computere, man kan give adgang til en filtreret del af internettet, eller man kan helt fjerne internetadgang til eksamener, hvis man som skole eller universitet ønsker dette. Eller man kan selvfølgelig også afholde en programmeringseksamen eller en eksamen i kunstig intelligens med pen og papir. Men i Alternativet mener vi, at vi skal uddanne vores børn unge til at blive en del af den virkelighed, som de træder ind i, så jeg så hellere, at vi lavede nogle specifikke eksamener, hvor man havde adgang til alt, også ChatGPT og lignende redskaber.

Så Alternativet kan ikke støtte forslaget, men takker for at rejse en god debat

Kl. 14:59

Anden næstformand (Jeppe Søe):

Der er en kommentar fra hr. Alex Ahrendtsen, Dansk Folkeparti.

Kl. 14:59

Alex Ahrendtsen (DF):

Det er jo altid spændende, når der kommer politikere i Folketingssalen, som kommer lige fra det pulserende liv, herunder også fra universitetslivet – så tak for det.

Nogle fakulteter på DTU har jo slukket for internettet under eksamen. Hvorfor tror ordføreren at disse fakulteter har gjort det?

Kl. 14:59

Anden næstformand (Jeppe Søe):

Ordføreren.

Kl. 14:59

Noah Sturis (ALT):

Det er, så man kan lave eksamener ud fra det formål, som eksamener er designet til. Jeg har været til en kemieksamen, hvor der ikke var adgang til internettet, men jeg havde downloadet Wikipedia, for det var fuldt ud tilladt. Så det handler jo om, at man tilrettelægger en eksamen ud fra det formål, som eksamenen gerne skal opfylde.

Kl. 15:00

Anden næstformand (Jeppe Søe):

Spørgeren.

Kl. 15:00

Alex Ahrendtsen (DF):

Så ordføreren erkender og anerkender, at det faktisk kan være en god ting, at man slukker for internettet, for at den studerende og eleven kan blive afprøvet uden mulighed for snyd, som vi kender det i dag?

Kl. 15:00

Anden næstformand (Jeppe Søe):

Ordføreren.

Kl. 15:00

Noah Sturis (ALT):

Jeg anerkender absolut, at det sagtens kan være hensigtsmæssigt at gøre, men ligesom andre, der har været inde på det at lave et totalt forbud på alle uddannelsesinstitutioner for alle eksamener, mener jeg ikke, det virker hensigtsmæssigt, for vi har også eksamener, hvor det faktisk er rigtig gavnligt at bruge internettet. Og i virkeligheden ville det måske også være gavnligt at prøve at bruge ChatGPT og andre former for kunstig intelligens som værktøjer. I øvrigt løser det heller ikke, som fru Astrid Carøe jo også var inde på tidligere, problematikkerne omkring specialer eksempelvis eller de her større opgaver, og der er vi virkelig nødt til at tænke os om, i forhold til hvordan vi løser det.

Kl. 15:01

Anden næstformand (Jeppe Søe):

Tak til ordføreren. Næste ordfører er hr. Kim Edberg Andersen, Nye Borgerlige.

Kl. 15:01

(Ordfører)

Kim Edberg Andersen (NB):

Tak for det. Vi har ikke hørt nogen ordførere herinde sige, at det er en god idé at snyde til en eksamen, så der er vi i hvert fald enige. Og jeg er faktisk enig i DF's præmis om, at der kan være nogle problemstillinger med ChatGPT. Jeg synes ikke løsningen med at lære eleverne formskrift og så om 5 år sige, at de skal tage eksamenen skriftligt, er løsningen. Både hr. Alex Ahrendtsen og jeg selv er jo gamle nok til at kunne huske, at vi lærte at regne ud fra tabeller. Jeg er fra en skole, hvor vi måtte have nogle typer lommeregnere med, og andre måtte man ikke have med. Vi havde diktat, fordi vi ikke havde andre måder at lære at stave på end diktat. Og det har udviklet sig; i dag bruger unge menneskers skærme, de bruger internettet – de bruger det i måden, de lærer på. Og virkeligheden er ChatGPT – så skræmmende som den egentlig er. Jeg anerkender fuldt ud, at den også bliver brugt til at snyde med, og jeg anerkender også fuldt ud, at der er masser af lærere, der har en rigtig, rigtig stor bekymring over, om de kan opdage det her snyd, og om de på nogen måde kan sørge for at eksaminere eleverne i den viden, man håber de har opnået. Men jeg tror, at inden et meget analogt Folketing får lavet regler for, hvad ChatGPT kan, så er virkeligheden, at så er der noget andet, der går endnu stærkere, endnu hurtigere, og så skal vi til at forholde os til det. Vi er stadig væk analoge, og vi kan ikke følge med.

Jeg tror, vi bliver nødt til at omfavne, at virkeligheden er, at kunstig intelligens, som dybest set bare indtil videre er gode søgerobotter, udvikler sig, og at det på sigt nok bliver en mere hurtigttænkende og ekstrem kunstig intelligens, vi skal forholde os til. Og der tror jeg, vi skal til at tænke meget mere grundlæggende over det, vi gør her, ved at sige: Jamen måske skal vi gentænke, hvad skolen gør – hvordan den inkorporerer kunstig intelligens, sådan at det er noget, vi bliver gode til. For virkeligheden er, at hvis man kommer ud efter skolen og der er en fordel i at være god til kunstig intelligens, så er dem, der er gode til at bruge den, inklusive dem, der er gode til at snyde med den, dem, der bliver attraktive. Jeg tror, det er den nye virkelighed, bliver jeg nødt til at sige til ordføreren for Dansk Folkeparti.

Men jeg deler bekymringen over, hvordan vi får et uddannelsessystem, hvor vi rent faktisk kan skrive under på, at vores elever ved det, som der gives karakterer efter, og som de påstår at de kan. For jeg tror ikke, at vi på sigt kan komme til at fange dem i det – jeg tror, det kommer til at gå så stærkt. Så måske skulle man gentænke hele systemet. Måske er det ikke dine karakterer, der skal være adgangsgivende, for dem kan man ikke stole på. For hvis det bliver så nemt at snyde sig til det og vi ikke har nogen mulighed for at kontrollere det, så kan man jo netop ikke stole på karaktererne.

Så jeg bliver nødt til at sige til ordføreren, at jeg ikke kan støtte det her forslag. Men jeg ser meget, meget velvilligt på at være behjælpelig med sammen med ordføreren at finde ud af, hvad der skal gentænkes, sådan at vi igen får muligheden for i et analogt Folketing at bygge et system, der gør, at vores unge mennesker hele vejen igennem kommer videre i systemet og bliver bedømt ud fra noget, vi kan stå ved at vi har målt på – på en måde, der virker. Om det skal være ordførerens måde med skriftlighed, eller om det dybest set skal være mundtlige eksamener, hvor det nok – endnu – er svært at have ChatGPT med, ved jeg ikke. Jeg kender ikke løsningen. Jeg anerkender præmissen, men lige nøjagtig den løsning, der er blevet fremlagt her, kan jeg desværre ikke bakke op om. Så Nye Borgerlige kan ikke støtte forslaget.

Kl. 15:04

Anden næstformand (Jeppe Søe):

Hr. Alex Ahrendtsen, Dansk Folkeparti.

Kl. 15:04

Alex Ahrendtsen (DF):

Tak for at causere over emnet og indrømme, at man er lidt usikker. Men som jeg hører ordføreren, siger han, at vi på sigt kommer til at undvære karakterer, vi kommer til at undvære skriftlig eksamener, og vi kommer til at få flere mundtlige eksamener. Vil det så også betyde, at der ved uddannelsesinstitutioner så skal være optagelsesprøver, ligesom man kender det i fra Frankrig?

Kl. 15:05

Anden næstformand (Jeppe Søe):

Ordføreren.

Kl. 15:05

Kim Edberg Andersen (NB):

Jeg tror i hvert fald, at vi kommer til helt grundlæggende at se på det system, vi har, og sige, at det nok ikke er det, der kan. Jeg er jo fra håndværksbranchen, og jeg har aldrig spurgt nogen om et svendebrev, for jeg ville kunne se, om de kan noget, lige så snart de gik ud og lavede noget første gang. Så det kan faktisk være løsningen, som ordføreren kommer med, altså at man simpelt hen har samtaler eller test som det første, hvis man kommer videre på universitetet. Det kunne f.eks. være en mundtlig test f.eks., hvor der bliver stillet et spørgsmål i forbindelse med en forventning, man kan have til en elev fra et gymnasium, der søger ind som læge, så man får tjekket op på det og får set på det. Jeg tror, at bliver nødvendigt herinde at diskutere en anden form for kontrol. For snyd, det ved ordføreren også, foregik også, dengang vi var unge og det stadig væk sneede og vi altid gik rundt i bare fødder. Det har altid foregået, og det vil altid foregå. Det er ikke, fordi vi på nogen måde synes, det er en god idé, men det er bare virkeligheden, at det altid har eksisteret.

Kl. 15:06

Anden næstformand (Jeppe Søe):

Spørgeren.

Kl. 15:06

Alex Ahrendtsen (DF):

På mange måder er jeg enig i, at ChatGPT og kunstig intelligens kommer til at ændre på rigtig mange ting. Jeg synes, det er meget interessant, at Nye Borgerlige på sin vis er lidt enig med Radikale Venstre, som ikke bryder sig så meget om karakterer og aldrig har gjort det. Nye Borgerlige stiller sig åben over for at fjerne det på grund af truslen fra ChatGPT. Det er bare en kommentar til noget, som jeg synes er meget interessant. Og det viser jo noget om, hvilke udfordringer der er med ChatGPT og kunstig intelligent, også for et borgerligt parti.

Kl. 15:06

Anden næstformand (Jeppe Søe):

Ordføreren.

Kl. 15:06

Kim Edberg Andersen (NB):

Nye Borgerlige ser ikke ChatGPT som en trussel, vi ser al teknologi som noget, vi bliver et bedre og stærkere samfund af. Men vi anerkender samtidig, at hvis vi har bygget et analogt system op til, hvordan vi kontrollerer vores elevers viden, og der kommer teknologi, som uden tvivl er så banebrydende, som kunstig intelligens kan risikere at blive, skal vi jo heller ikke være dumstædige herinde og så sige, at vi holder fast i det. Der er vi åben over for at diskutere, selv med Radikale Venstre, men jeg er da ikke sikker på, at vi af den grund kommer til julefrokost sammen alt for tit.

Kl. 15:07

Anden næstformand (Jeppe Søe):

Tak til ordføreren. Og så er det ordføreren for forslagsstillerne, hr. Alex Ahrendtsen, Dansk Folkeparti.

Kl. 15:07

(Ordfører for forslagsstillerne)

Alex Ahrendtsen (DF):

Tak, formand. Man fristes næsten til med en lille omformulering at citere hr. Christian Friis Bach: Er der to, der står sammen i dansk politik, er det Radikale Venstre og Nye Borgerlige. Tak for debatten, som jeg faktisk synes har været usædvanlig nuanceret, åben og afsøgende, hvilket jeg godt kan lide. Først en tak til ministeren for at nedsætte en ekspertgruppe. Jeg tror, det er det rigtige at gøre, når man er i regering, for der har man jo selvfølgelig brug for nogle sagkyndige. Alligevel er det lidt skuffende, når man som minister har et stort apparat og en masse embedsmænd, at man ikke har lidt flere løsningsforslag, men afventer nogle eksperter. Der havde jeg håbet på nogle politiske udmeldinger. Ministeren skal dog have tak for at være forsigtig positiv og ikke på forhånd at ville afvise beslutningsforslagets indhold. Jeg vil også rette en tak for at udvise rettidig omhu, sådan som forslaget også lægger op til.

Hvad angår de øvrige partier vil jeg sige, at Socialdemokratiet og Venstre ikke har nogen forslag og afventer ekspertgruppen, hvilket også er meget skuffende. Til gengæld synes jeg, det var interessant at høre Moderaternes ordfører, som qua sin uddannelse og sit arbejde og sin undervisningserfaring foreslog flere stedprøver, hvilket faktisk giver god mening. Det lægger beslutningsforslaget også op til. SF vil heller ikke helt afvise, at man kunne lave eksamener uden netadgang, hvilket Radikale Venstre jo også foreslår. Jeg synes faktisk, det var meget spændende, hvad fru Lotte Rod talte om, nemlig to søjler: eksamener uden internetadgang, eventuelt med pen og papir som i den gode gamle tyske skole, og så en mere moderne eksamen med internetadgang, fuld adgang til ChatGPT og alle de redskaber, der findes. Det er måske en vej, vi skal gå. Liberal Alliance var bekymret, men ikke bekymret nok til at foreslå andre løsninger end overvågning og registrering. Det gør vi allerede i dag, men det virker ikke så godt, for snyderiet er stigende. Jeg tror ikke, at overvågning er nok til at håndtere kunstig intelligens. Alternativet indrømmer, at det kan være nødvendigt med pen og papir, og Nye Borgerlige omfavner den nye teknologi. Det gør vi så sandelig også, men vi gør det bare ikke i undervisningssituationen, fordi det er kontraproduktivt. Nye Borgerlige vil endda gå så vidt som til at overveje, at det kan medføre afskaffelse af karakterer. Jeg er faktisk enig i, at det kan være konsekvensen af den teknologiske udvikling, hvis vi ikke på en eller anden måde griber ind. Jeg er jo tilhænger af karakterer, for det er et supergodt redskab, jeg er tilhænger af prøver, mundtlige, skriftlige, og jeg er også tilhænger af optagelsesprøver. Tak for den åbne, søgende tilgang, det synes jeg er vældig godt. Konservative støtter heller ikke forslaget, deres indlæg var lidt kort, det er også o.k., for det er et svært område.

Men det er et nødvendigt område at diskutere, for kunstig intelligens er altså, selv om det på mange områder er et fantastisk redskab, et dårligt redskab i uddannelses- og undervisningssektoren. Det bliver jeg bare nødt til at understrege. Det er en revolution, der er i gang, og vi ser bare den spæde begyndelse, det er en lille baby, om nogle få år er det en teenager, om 20 år er det en fuldvoksen, der sidder på så mange områder. Det er omkalfatrende, det er forandrende på et område i et omfang, som vi måske skal 200 år tilbage for at opleve.

Så vi bliver nødt til at gøre noget, og derfor ser jeg selvfølgelig også frem til, hvad ministerens ekspertgruppe finder frem til. Det kan godt være, det ender med fru Lotte Rods løsning om, at vi har nogle eksamener med pen og papir – det vil jeg glæde mig over – og andre, hvor vi afsøger redskabets anvendelighed, altså ChatGPT, internet, og hvad vi ellers kan bruge. Det løser dog ikke den udfordring, vi har i selve undervisningssituationen. Alternativets ordfører pegede også på, at der er opgaver, der bliver lavet derhjemme. Jeg talte for nogle dage siden med en gymnasielærer, vedkommende kunne fortælle, at halvdelen af opgaverne nu var lavet af ChatGPT. Hun kunne simpelt hen se det, for de elever, der afleverede, havde normalt ikke det niveau.

Kl. 15:12

Så i undervisningssituationen kommer vi også til at tage hånd om det, og det må det må den enkelte skole jo gøre noget ved, for ellers kommer vi til at gøre det, den enkelte lærer må gøre det. Den gode lærer bruger pen og papir for at afprøve sine elever, den gode lærer sørger selvfølgelig også for at inddrage den nye teknologi på en måde, så man bliver dygtigere. Men tag ikke fejl, den nye teknologi kan man ret hurtigt lære. Det er straks sværere at svare ved hjælp af pen og papir og til en mundtlig eksamen, for der skal man have øvet sig, man skal have læst op, og man skal have lavet sine lektier, og man skal have studeret, og man skal have forberedt sig. I bund og grund er jeg bange for, at de gode gamle dyder om indlæring går tabt på grund af den nye teknologi, og det vil på sigt være Vestens undergang. Tak for debatten.

Kl. 15:13

Anden næstformand (Jeppe Søe):

Og der er ønsker om samtale her. Fru Astrid Carøe fra Socialistisk Folkeparti begynder.

Kl. 15:13

Astrid Carøe (SF):

Tak for det, og tak for en virkelig fin opsamling på, hvad jeg også synes har været en meget konstruktiv debat om et svært emne, som jeg er helt enig med ordføreren i er en baby lige nu, og jeg tror, at det kommer til at gå lynhurtigt; der sker en udvikling dag til dag lige nu. Jeg synes jo egentlig, at ordføreren meget fint rammer ind, hvordan vi faktisk nærmest alle sammen siger, at det nok er en eller anden form for kombi, der skal laves, hvilket der jo også er i dag. Der er jo også eksamener i dag både uden internet og uden hjælpemidler og med internet og med hjælpemidler. Men kan ordføreren ikke også se det? Mener ordføreren helt seriøst, at der bare over hele uddannelsessektoren skal være intet internet – ikke ingen hjælpemidler; man kan selvfølgelig godt have hjælpemidler uden internet? Kan ordføreren ikke godt se, at der nogle steder er et behov, f.eks. når man skal skrive et speciale? Hvad tænker ordføreren at man kan gøre, hvis det også skal tælle med som en eksamen? Jeg synes, det har meget omfattende konsekvenser at være så konsekvent med ikke at have noget internet nogen steder. Hvad tænker ordføreren om det?

Kl. 15:14

Anden næstformand (Jeppe Søe):

Ordføreren.

Kl. 15:14

Alex Ahrendtsen (DF):

Det er jo et radikalt forslag. Det er relativt let at gøre, og så vender man tilbage til århundreders tradition. Det er velafprøvet, og vi ved, at det fungerer. Men det, vi skal i gang med, har vi ikke prøvet før. Det er nyt, det kommer til at tage tid, og i mellemtiden vil vi udklække en masse studerende og elever, som har snydt, og som pynter sig med lånte fjer, hvilket ikke er til gavn for det danske samfund eller for Vesten i det hele taget. Og med hensyn til specialer og opgaver er det allerede et problem nu, og den gode lærer sørger selvfølgelig for at tage forholdsregler, nemlig ved løbende at have prøver med pen og papir. Det er den eneste måde, man kan aflure snyderi på.

Kl. 15:15

Anden næstformand (Jeppe Søe):

Spørgeren.

Kl. 15:15

Astrid Carøe (SF):

Jamen det var jo ikke helt et svar på det her med, hvad man gør med de store opgaver, altså når man skal skrive et speciale gennem et helt semester. Og det er ikke kun specialer; der er rigtig mange universitetsopgaver, hvor en meget stor del af det er at fejlfinde i koder, og hvor man skal bruge internettet til det. For at blive en dygtig medarbejder på den anden side skal man jo også vide, hvordan man bruger virkemidlerne, og det viser man så også at man kan til eksamen. Derfor er der jo nok behov for, at man laver en eller anden form for vekselvirkning, ligesom man har på universiteterne i dag, altså hvor man måske især i starten af sit studie har eksamener uden hjælpemidler, sådan at man kan vise, hvad man kan, og lære de helt basale ting og så efterfølgende bygge ovenpå.

Kl. 15:16

Anden næstformand (Jeppe Søe):

Ordføreren.

Kl. 15:16

Alex Ahrendtsen (DF):

Jeg tror, det ender med en italiensk model, og i Italien er det sådan, at når du går op til eksamen, så bliver du overhørt mundtligt uden hjælpemidler af professorer. Det er selvfølgelig radikalt, men så vil det også blive godtgjort, om du kan det, du siger du kan. Jeg tror, ligesom hr. Kim Edberg Andersen sagde, at de store skriftlige opgaver nok med tiden vil forsvinde.

Kl. 15:16

Anden næstformand (Jeppe Søe):

Så er det hr. Kim Edberg Andersen, Nye Borgerlige.

Kl. 15:16

Kim Edberg Andersen (NB):

Det er dejligt, at DF kan se kærligheden blomstre mellem De Radikale og Nye Borgerlige, og man kan sige, at vi jo allerede har infiltreret Dansk Folkeparti med folk, der er opdraget i Nye Borgerlige også, så I skal da nok være velkomne til middagen.

Jeg vil godt vende tilbage til det her med karakterer. For Nye Borgerlige har ikke et problem. Det, vi anerkender i Nye Borgerlige, er dybest set, at det her går så voldsomt stærkt, altså den ChatGPT, jeg har hørt nævnt tidligere, er typisk den her, der hedder ChatGPT-3; så har vi 3.5 – den kan også være med; og 4'eren er allerede bedre end de fleste mennesker.

Virkeligheden er, at det her kommer til at gå så stærkt. Så jeg er enig, og det er derfor, vi i Nye Borgerlige er åbne over for at tale om, hvordan man eksaminerer, og jeg er ikke uenig i, at skriftlige eksamener ville være rigtig gode, i hvert fald i mange fag.

Men er Dansk Folkeparti ikke også enig i, at vi ikke skal være bange for teknologien, men at vi skal finde en måde at løse det på, sådan at vores undervisningssystem inkorporerer det her, sådan at vi også, når AI bliver fremtiden, får nogle studerende, som er uddannet og er i toppen på deres felt ved brug af kunstig intelligens også?

Kl. 15:18

Anden næstformand (Jeppe Søe):

Ordføreren.

Kl. 15:18

Alex Ahrendtsen (DF):

Det var nu en drilsk bemærkning med Radikale Venstre sagt i al kærlighed. Det, der er interessant, er, at de mennesker, der har udviklet kunstig intelligens, jo ikke har brugt kunstig intelligens, mens de studerede; de er blevet dygtigere af egen kraft.

Jeg frygter egentlig bare, at der er så mange mennesker, der kommer til at snyde, at vi skyder os selv i foden og undergraver det, som altid har været Vestens særkende, nemlig excellens, videnskab og søgen efter – hvad skal man sige – det perfekte.

Kl. 15:18

Anden næstformand (Jeppe Søe):

Spørgeren.

Kl. 15:18

Kim Edberg Andersen (NB):

Jamen jeg anerkender og jeg kender ordføreren som en, der brænder for det her, især det her med dannelse, hvor vi ligesom får noget grundviden. Og der er jeg enig med ordføreren i, at det ville mundtlige eksamener være rigtig gode til, altså simpelt hen en overhøring, for der er det svært at snyde – i hvert fald sådan som teknologien er lige nu, er det umuligt.

Men jeg er også positivt indstillet over for, at kunstig intelligens bliver fremtiden, og det bliver en omkalfatring, tror jeg, af mange af samfundets funktioner. Og derfor er det også noget, der kræver, at vores uddannelser sigter ind i det her og bliver gode til at udnytte det, som følger med. Så det var bare mere en kommentar, end det var et spørgsmål

Kl. 15:19

Anden næstformand (Jeppe Søe):

Ordføreren.

Kl. 15:19

Alex Ahrendtsen (DF):

Som jeg indledte den her debat med at sige, er jeg jo en stor tilhænger af kunstig intelligens, og jeg er en stor tilhænger af teknologi og videnskab. Jeg er bare ikke tilhænger af kunstig intelligens og ChatGPT i undervisningssektoren, fordi det er kontraproduktivt.

Kl. 15:19

Anden næstformand (Jeppe Søe):

Dermed tak til ordføreren.

Der er ikke flere, der har bedt om ordet, så forhandlingen er nu sluttet.

Jeg foreslår, at forslaget henvises til Børne- og Undervisningsudvalget, og hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

18) Forhandling om redegørelse nr. R 13:

Ministeren for udviklingssamarbejde og global klimapolitiks  redegørelse for udviklingen i udviklingssamarbejdet.

(Anmeldelse 27.04.2023. Redegørelse givet 27.04.2023. Meddelelse om forhandling 27.04.2023).

Kl. 15:21

Forhandling

Anden næstformand (Jeppe Søe):

Jeg tror, vi er klar. Velkommen her op tæt på. Forhandlingen er åbnet, og første ordfører er hr. Jesper Petersen fra Socialdemokratiet.

Kl. 15:21

(Ordfører)

Jesper Petersen (S):

Tak for det. På forskellige områder har vi jo i Folketinget at regeringen afgiver en redegørelse, der så sættes til diskussion her i Folketingssalen, og som noget nyt blev det med den nuværende udviklingspolitiske strategi »Fælles om Verden« fra 2021 indført, at der også hvert år redegøres for udviklingssamarbejdet og danske indsatser i den forbindelse. I år præsenterer ministeren for udviklingssamarbejde og global klimapolitik – sådan en har vi jo fået med den portefølje – så den anden redegørelse for udviklingen i Danmarks udviklingssamarbejde, og det giver altså en god anledning til her at drøfte udviklingspolitikken.

Jeg vil starte med at sige, at der jo fortsat er et massivt behov i verden for, at der er en ambitiøs udviklingspolitik fra dansk side, men jo altså også fra andre landes side; og flere burde tage det så alvorligt, som Danmark gør, og også løfte det ansvar, som Danmark gør rent finansielt f.eks. Vi har en lang tradition for at tage globalt ansvar, og vi afsætter som et af ganske få lande i verden fortsat årligt 0,7 pct. af vores bni til udviklingsbistand i overensstemmelse med FN's målsætning. I år svarer det så til 20,2 mia. kr. Det er et substantielt flot bidrag fra danskerne, som der i de her tider jo også er hårdt brug for, måske mere end nogen sinde, både i Ukraine, som vi selvfølgelig har støttet massivt – og betydningen af den invasion præger jo også den redegørelse, der er afgivet her – men jo også mange andre steder i verden.

Vi lever fortsat i en verden, hvor mere end 700 millioner mennesker lever i fattigdom. Mere end 100 millioner mennesker verden over er i dag på flugt på grund af forfølgelse, konflikter, vold, brud på menneskerettigheder osv. Det er et svindende antal af verdens befolkning, der lever i fuldbyrdede demokratier, desværre. Lidt afhængig af, hvordan det gøres op, kan man jo få forskellige procentsatser for det, men det er jo i hvert fald bedrøveligt få og færre. Og de kriser, vi har set de seneste år – coronapandemien, klimaforandringer, der tager til, Ruslands angreb på Ukraine, som jeg lige var inde på – har alt sammen med haft afledte konsekvenser, og de har også mange steder i verden forværret de problemer, man i forvejen kæmpede med.

Danmark har, synes vi, som et højtudviklet, velstående land et ansvar for at bidrage til verdens udvikling, støtte lande og arbejde for, at værdier som menneskerettigheder også udbredes til mennesker i andre dele af verden. Men vi har også en egeninteresse i at bidrage til kampen mod fattigdom og undertrykkelse såvel som at bekæmpe klimaforandringer både med humanitær støtte i verdens brændpunkter og med langsigtede udviklingshjælp, men også med andre former for udenrigspolitisk og sikkerhedspolitisk arbejde gennem vores forsvar, vores diplomati osv. Men det, der er temaet i dag, er jo altså udviklingspolitikken, hvor det at mindske ustabilitet også er med til at give mindre migration og bedre muligheder for at arbejde for fremgang for almindelige mennesker over hele verden.

Noget af det, der selvfølgelig præger redegørelsen, er, at Danmark nu igen er et nærområde til en krig, altså den i Ukraine. Mens vi er her, holder de parader i Rusland osv. Jeg synes ikke, de har meget at være stolte af i den aktuelle situation, når det kommer til Ukraine. Tværtimod har de jo altså foretaget et eklatant brud på folkeretten og overfaldet et demokratisk og frit naboland.

Det skaber selvfølgelig også nogle store behov inden for det humanitære, civile område. Opgørelsen i redegørelsen her siger, at vi samlet set har bidraget med 1,2 mia. kr. til forskellige typer af civile hjælpeindsatser. Til det kan jo så lægges de forsvarspolitiske og militære donationer. Men vi har altså hjulpet på en lang række punkter med at afbøde den situation, der er i Ukraine for civilbefolkningen. Vi har jo også en stor opgave med at tage imod flygtninge, og det har vi gjort. Og vi har bidraget til modtagelse af flygtninge. Og det er beløb, som også indgår i den redegørelse og i det budget, vi taler om her.

Endelig er verden jo så forbundet, at det, at der er den krig, jo også har store konsekvenser for fødevaresituationen andre steder i verden. Når man ved, hvor stor en eksportør af korn, solsikkeolie og andre landbrugsprodukter, som Ukraine er, så fører det jo også til en forværring af fødevaresituationen andre steder. Her er Danmark så også med til at afbøde det, eksempelvis gennem FN, ved at forsøge at opretholde eksporten fra Ukraine så godt, som man kan, og altså mindske de problemer, der følger af, at eksporten af korn, solsikkeolie og andet rammes og begrænses på grund af krigen.

Kl. 15:26

Ud over Ukraine er der selvsagt et stort fokus på Afrika, og den største gruppe af modtagerlande ligger i Afrika. 8 ud af de 11 udvidede partnerskaber, vi har, er med lande i Afrika. Danmark er også en betydelig donor igennem internationale organisationer, f.eks. igennem FN. Regeringens fokus på klima afspejles jo i redegørelsen her ved, at en væsentlig del af bistanden vil være i form af forskellige klimarettede projekter, klimatilpasning jo ikke mindst, og en erkendelse af, at problemerne hænger sammen, og at andre dele af udviklingsproblematikkerne forværres af klimaforandringerne og gør det i stor stil nu.

Jeg vil godt gentage, hvad ministeren i har sagt i mange andre sammenhænge, nemlig at det her med at have sådan en idé om, at klimaforandringer og deres påvirkninger er noget, der ligger fremme i tid, er absolut forkert. Vi mærker det i nogen grad selv, men det mærkes i høj grad i de lande, som vi taler om her, og som er genstand for Danmarks udviklingspolitik; først og fremmest er der jo allerede enorme konsekvenser af klimaforandringerne mange steder. Det svækker de landes stabilitet; det svækker muligheden for et godt liv og en god fremtid for de mennesker, der bor i de lande, og det udfordrer stabiliteten i de lande. Vi er selvfølgelig tilbage ved den situation, vi søger at undgå, nemlig at der pustes endnu mere til den migration, der sker, men det er også en svækkelse af muligheden for at have stater, der kan sikre demokrati og menneskerettigheder.

Jeg vil ikke gennemgå de mange gode eksempler, der er i redegørelsen – dem kan man selv gå ind at læse. Jeg synes, de er fremlagt fint i redegørelsen, hvor der også gives nogle meget konkrete og letforståelige eksempler, som jeg håber mange vil orientere sig i for at se en meget konkret værdi af dansk udviklingsbistand. Men det at bidrage med myndighedssamarbejde, med at styrke civilsamfund, engagere private virksomheder og fonde, understøtte uddannelse og jo endelig det at bidrage til, at der er frie medier, kritisk journalistik i lande ude i verden, beskytte journalister og andet, er alt sammen med til at understøtte den dagsorden om demokrati og menneskerettigheder, som vi jo synes rent politisk bør gælde for mennesker i hele verden, er også en meget væsentlig del af udviklingspolitikken.

Det undrer måske ikke så meget, når vi som parti og jo som regeringsparti ikke vil føje masse kritisk til, men har prøvet at gå igennem nogle af de vigtigste temaer; og jeg vil sige, at man som dansker og som skatteyder ved læsningen om dem kan sige, at vi gør en god indsats i verden på mange forskellige punkter. Vi går foran, og det bør vi også. Forhåbentlig følges vi af andre lande, som har ressourcerne og niveauet rent teknologisk og udviklingsmæssigt til at kunne bidrage med de samme midler, som vi gør, og som også engagerer deres virksomheder og civilsamfund endnu mere i at, ja, skabe en bedre verden for de mennesker, det handler om, og dermed jo i sidste ende også sikre den stabilitet, som vi har gavn af som land. Dermed kan vi tage redegørelsen til efterretning.

Kl. 15:30

Anden næstformand (Jeppe Søe):

Der kommer en kort bemærkning fra hr. Christian Friis Bach fra Radikale Venstre.

Kl. 15:30

Christian Friis Bach (RV):

Mange tak for en god, synes jeg, og også inspirerende tale. Jeg vil holde lidt fast i det med pengene. Det betyder jo noget. Ordføreren, hr. Jesper Petersen, anfører, at det er vigtigt med et fokus på Afrika, og vi ser desværre det modsatte på grund af det pres, der er på pengene, ikke mindst fra Ukraine. Og der tænker jeg bare at spørge ordføreren: Kan vi vende den udvikling, og kan vi gøre det allerede i år?

Kl. 15:31

Anden næstformand (Jeppe Søe):

Ordføreren.

Kl. 15:31

Jesper Petersen (S):

Det kan jeg jo ikke på regeringens vegne give tilsagn om, men jeg kan bare sige, at jeg synes, det er rigtigt, at Danmark som naboland og nu som nærområde til en konflikt selvfølgelig anvender en væsentlig del af de midler, vi har at gøre med her, på at hjælpe i den situation. Det er sådan for den del af midlerne, der drejer sig om omkostninger til flygtningemodtagelse herhjemme, at det jo er noget, der kun er for en begrænset periode, så alene af den grund kan det godt være, at tingene udvikler sig på anden vis. Men når man kigger på kurven, ja, så er det rigtigt, at det går lidt ned i år med midlerne til Afrika, fordi så meget handler om Ukraine. Men det er stadig væk et højt niveau og er i en periode jo kun gået opad. Og forhåbentlig vil situationen i Ukraine og håndteringen af flygtningestrømmene også tilsige, at det kan bevæge sig den anden vej igen.

Kl. 15:32

Anden næstformand (Jeppe Søe):

Spørgeren.

Kl. 15:32

Christian Friis Bach (RV):

Men lad mig være endnu mere konkret. Der er jo rapporter om, at vi har et efterslæb tilbage fra 2021, og alt tyder på, at vi får et meget, meget stort efterslæb, dvs. penge, der ikke er blevet brugt i 2022. Vi kan måske tale om flere milliarder kroner. Vil Socialdemokratiet bakke op om, at vi så meget hurtigt i 2023 får indhentet det forsømte, så vi når op på de 0,7 pct., som vi har lovet hinanden, og dermed faktisk allerede i år måske kunne bruge de penge til et betydeligt merbidrag til det internationale samarbejde med særligt fokus på Afrika? Er det noget, Socialdemokratiet vil bakke op om?

Kl. 15:32

Anden næstformand (Jeppe Søe):

Ordføreren.

Kl. 15:32

Jesper Petersen (S):

Vi har jo mekanismer til at udligne de ting, men jeg kan ikke give et tilsagn om det her i dag. Men jeg kan bekræfte, at det er rigtigt læst af hr. Christian Friis Bach.

Kl. 15:32

Anden næstformand (Jeppe Søe):

Så er det fru Trine Pertou Mach fra Enhedslisten.

Kl. 15:32

Trine Pertou Mach (EL):

Tak, og også tak fra mig til ordføreren for en inspirerende tale. Jeg vil gerne tage tråden op fra hr. Christian Friis Bach. Anerkender ordføreren, at det er udtryk for et politisk valg, at man har valgt at bruge af de midler, der var afsat til udviklingsbistand, til at modtage ukrainske flygtninge her, men at de penge, hvis man rent faktisk havde fundet dem et andet sted, så stadig væk kunne have været opført som udviklingsbistand med det til følge, at den samlede udviklingsbistand i virkeligheden ville være steget?

Kl. 15:33

Anden næstformand (Jeppe Søe):

Ordføreren.

Kl. 15:33

Jesper Petersen (S):

Jeg er glad for, at det tilsyneladende har været en inspirerende tale. Det var også sådan et forsøg på at sætte scenen så meget og sige tilpas meget om redegørelsen til, at vi her kan have en debat, uden at alle ordførere sådan behøver at gå den igennem, men at de vigtigste tematikker er nævnt. Men jeg er glad for, hvis det er lykkedes.

Ellers vil jeg sige, at det jo er rigtigt, at man altid kan skrue mere op, og det kan man jo gøre i alle år. Uanset om der er en konflikt i Ukraine eller ej, er det jo en politisk beslutning, hvor meget vi anvender på udviklingsbistand. Vi anvender de regler, hvad andre lande også gør, og hvad også tidligere regeringer har gjort, der altså gør, at man inden for vores udviklingsbistand kan anvende midler til flygtningemodtagelse i Danmark. Det er jo som en konsekvens af en situation i vores nærområde, der fører til en flygtningestrøm, hvor vi så anvender af de midler til det. Det valg har jeg ikke noget imod.

Kl. 15:34

Anden næstformand (Jeppe Søe):

Spørgeren.

Kl. 15:34

Trine Pertou Mach (EL):

Tak. Men et opfølgende spørgsmål vil jo naturligvis være: Anerkender ordføreren så også, at det er udtryk for et politisk valg, at man på den ene side siger, at man har et stærkt fokus på Afrika med den danske udviklingspolitik og udviklingsbistand, men at det faktisk ikke desto mindre også er på tallene for bistanden til Afrika man kan se at der er sket en reduktion, og hvor pengene er flyttet til at blive anvendt til modtagelse af flygtninge fra Ukraine?

Kl. 15:34

Anden næstformand (Jeppe Søe):

Ordføreren.

Kl. 15:34

Jesper Petersen (S):

Ja, det tror jeg faktisk allerede jeg har sagt i et tidligere svar. Det er jo sådan, hvis man kigger på kurven, at den så også vil vise, at der over de senere år har været en løbende og klar vækst i, hvilke midler vi bruger på at lave forskellige former for udviklingsbistand i afrikanske lande. Vi får jo markant ros i internationale sammenhænge for Danmarks linje her. Så vi har ikke noget som helst at skamme os over. Tværtimod er der andre velstående lande på niveau med Danmark, der burde bidrage mere.

Kl. 15:35

Anden næstformand (Jeppe Søe):

Og dermed tak til ordføreren fra Socialdemokratiet. Næste ordfører er hr. Michael Aastrup Jensen fra Venstre.

Kl. 15:35

(Ordfører)

Michael Aastrup Jensen (V):

Tak for det, formand. Og også fra Venstres side skal der lyde en tak til ministeren for redegørelsen, og det er ikke mindst også en rigtig god anledning til, at vi diskuterer udviklingspolitik og -strategi i Folketingssalen. Det er ikke hver dag, for at sige det meget mildt, at vi får lejlighed til det, og det synes jeg faktisk kun er rigtig positivt.

Fra Venstres side er der jo ikke nogen tvivl om, at udviklingspolitik er et rigtig, rigtig vigtigt element i vores udenrigs- og sikkerhedspolitiske tanker. Det kan vi jo tydeligt se, i forhold til hvordan og hvorledes krigen i Ukraine har haft voldsomt stor påvirkning, og derfor er jeg rigtig stolt af, at vi så massivt, reelt hele Folketinget, har bakket op omkring, at vi skulle hjælpe Ukraine. Der er rigtig meget fokus på den militære støtte, vi har givet Ukraine, men vi har jo også gjort så meget andet, og derfor er det rigtig godt, at vi også er gået langt i forhold til at bakke op både i massiv nødhjælp på den korte bane, men også i massiv hjælp i forhold til at genopbygge landet, for det er jo den fase, vi skal ind i nu.

Når ukrainerne heroisk har forsvaret Kyiv og er i gang med at få russerne klemt mere og mere tilbage, jamen så skal vi selvfølgelig også have tænkt over, hvordan landet kan komme på fode og udvikle sig på den fremtidige bane. Derfor er jeg også meget stolt af, at vi i Danmark har taget den opgave på os, som præsident Zelenskyj bad os om, nemlig at Mykolaiv igen skal være en blomstrende storby, en pulserende storby. Her går danske virksomheder hånd i hånd med danske skattekroner, så vi virkelig kan få vores gode projekter op at stå. Så allerede den dag i dag er der jo kommet adgang til rent vand, adgang til strøm og lignende, og det er noget, Danmark har stået bag.

Så ved jeg jo godt, at der er nogle, som sådan taler om, at det med den massive støtte, vi giver til nærområderne, selvfølgelig også har nogle konsekvenser, og det er jo rigtigt. Men jeg synes bare, at vi en gang imellem også skal prøve at holde fast i, hvad det egentlig er, vi tidligere har sagt der er vigtigt i forhold til nødhjælp. Jo, der er egentlig to ting, groft sagt.

Den ene ting er, at vi bør bruge 0,7 pct. af vores bni på udviklingsstøtten som et minimumsmål, og som er det, FN anbefaler. Det siger vi ja til. Det er der faktisk cirka kun fem lande i verden der gør. Fem lande i verden bruger 0,7 pct. af bni. Vi gør det; vi gør det, og vi har faktisk gjort det, i i hvert fald alle de år, jeg har siddet i Folketinget, som nu er 18 år, og man har også gjort det før. Så det er mål nr. 1.

Mål nr. 2 har jo været, som vi også hele tiden har sagt i alle de forskellige konflikter, der har været – og der har været mange igennem alle de år, jeg i hvert fald har haft noget med politik at gøre – at vi gerne går ind og giver hjælp til et område, men at det er endnu vigtigere, at landene, der er i naboområderne, bakker massivt op. Hvor mange gange har vi ikke diskuteret både i pressen og i Folketingssalen, hvor sørgeligt det er, at f.eks. de rige golfstater ikke hjalp mere til i forhold til Irak, i forhold til Syrien og alt mulig andet? Derfor er mål nr. 2, at når der er en konflikt i et nærområde, er det selvfølgelig også nærområdet, som må træde til og hjælpe massivt, og det er præcis det, vi gør, og det er jeg stolt af.

Men selv om vi kan være stolte af den massive støtte, vi giver til vores ukrainske venner, er det jo ikke det eneste sted i verden, der sker noget. Noget, som vi derfor også skal prioritere, er, hvordan vi får den nye udviklingspolitiske strategi til at fokusere på bl.a. ungeinddragelse. Jeg synes jo, det er rigtig godt, at vi har haft et naboskabsprogram igennem efterhånden mange år under skiftende regeringer, for naboskabsprogrammet og støtten i forhold til de lande, der er voldsomt presset af Rusland og bliver det mere og mere, er vigtigt, men noget af det, som vi virkelig også har brug for i naboskabsprogramsregi, er ung til ung-kontakten og at sørge for, at den fremtidige generation, som gerne skulle bære den europæiske fakkel og ild i sig selv, også ved, at der er nogle i Danmark, som faktisk gerne vil være med dem, vil bakke dem op, vil bakke dem op i at få deres land, som bliver presset af Rusland, til at være et bedre demokrati, være et bedre land, være et europæisk land.

Derfor er det arbejde, som f.eks. DUF gør, essentielt vigtigt, og derfor er det en kerneinteresse for Venstre, at vi bakker op omkring det arbejde, DUF gør, og at vi ikke mindst også bakker det endnu mere op, sådan at DUF får nogle flere muskler i forhold til at bakke de forskellige medlemsorganisationers arbejde op i f.eks. nabolandene til Rusland.

Kl. 15:40

Det leder mig jo hen til, at vi oplever mere og mere misinformation. Vi oplever jo misinformation på alle mulige måder i afrikanske lande, og så sent som den dag i dag oplever vi det endda også rettet mod Danmark. Ifølge DR er der jo ligefrem et kontor i den russiske militære efterretningstjeneste, som har til hensigt at skabe misinformation i Danmark. Så det er et globalt problem. Og det er jo ikke kun Rusland; det er også andre statslige aktører. Der bliver vi også nødsaget til at gå ind at bakke op om, at de mennesker, som går rundt i deres helt almindelige hverdag i et afrikansk land i, i et asiatisk land, i et europæisk land, hvor end i verden det er, ikke kun får sandheden om verden et sted fra, nemlig fra de russiske misinformationsmedier, men også får den rigtige sandhed, nemlig sandheden, fra uafhængige medier, og der ligger altså også en af de opgaver, vi skal have i fremtiden, og vi skal investere mere i fremtiden.

En af de ting, som der ikke bliver talt så meget om, men som jo er et globalt problem, der desværre er stigende, er forfulgte minoriteter, og her mener jeg især forfulgte kristne. Kristne er den største religiøse minoritet, som bliver forfulgt. Det er noget, som vi i Venstre har haft på dagsordenen igennem lang tid, og vi er glade for, at der er et program i Udenrigsministeriets regi, sådan at der er en lang række forskellige foreninger, som faktisk gør et rigtig godt stykke arbejde i interreligiøs dialog, i at hjælpe de her forfulgte kristne og andre. Nogle af os havde selv lejlighed til at se et af projekterne, da Udenrigspolitisk Nævn besøgte Indonesien, og jeg synes i hvert fald, at det desværre – det er jo tydeligt for enhver, tallene lyver ikke – er et område, som vi bør og skal prioritere mere i fremtiden.

Så er der også et område mere, som er rigtig vigtigt. Når jeg taler om alle de forskellige lande, om ungeinddragelse og om alt mulig andet, så må vi samtidig erkende, at verden bliver mere ustabil, for vi oplever jo også, at den demokratiske forståelse, uafhængige medier og generelt alt det, der er fundamentet i et land, i hvert fald i et velfungerende land, har det hårdt. Der har vi jo faktisk et ret spændende projekt, og ja, disclaimeren, sagt på nudansk, er, at jeg tidligere – ikke nu – har været næstformand for projektet, nemlig DIPD, som alle partier, og det er på finansloven, er bag, og som jo den dag i dag stadig væk gør et rigtig, rigtig godt stykke arbejde med at prøve at lave parti til parti-samarbejde, som har til opgave at skabe den her demokratiske forståelse i lande, hvor demokratisk forståelse måske ikke er så top of mind.

Så der er nok at tage fat på, men der er jo også desværre endnu et område, som jeg synes vi bør prioritere rigtig meget, og det er jo Afrika som kontinent. For noget af det, som vi jo også hørte lige før under debatten med min socialdemokratiske kollega og min radikale kollega, er jo, at det globale Syd og især Afrika som kontinent har kolossale udfordringer i en lang række lande. Der er alt for mange krige og konflikter militært. Der er alt for mange problemer i forhold til hungersnød osv. Der er det, jeg i hvert fald ser, og vi fra Venstres side ser, at vi må bakke Den Afrikanske Union mere og mere op. Den Afrikanske Union må få de nødvendige muskler til at kunne håndtere problemerne mere på vegne af alle de afrikanske lande. Så lidt poppet sagt: Den Afrikanske Union må bygges op til at være en slags EF, men altså ikke en slags EU, så de interne handels- og toldbarrierer og alt muligt andet, som der er voldsomt store problemer med i de afrikanske lande, bliver nedbrudt, så vi får landene til at stå mere på egne ben.

Så konklusionen er: Der er nok at tage fat på, og redegørelsen viser jo heldigvis, at vi i Danmark har taget førertrøjen på, og hvis alle andre lande bare tilnærmelsesvis gjorde halvt så meget, som vi fra dansk side gør, jamen så ville vi kunne nå så meget længere. Tak for ordet.

Kl. 15:45

Anden næstformand (Jeppe Søe):

Hr. Christian Friis Bach, Radikale Venstre.

Kl. 15:45

Christian Friis Bach (RV):

Tak for det, og tak for en meget engageret tale. Det var jo under en stor statsmand og tidligere Venstreformand, udenrigsminister Uffe Ellemann-Jensen, at man tilbage i slutningen af 1980'erne indså, at der var store, nye udfordringer i Europa og verden. Miljøkrisen blev tydelig for alle, og det krævede flere midler. Konflikterne begyndte at fylde meget mere i det danske udviklingssamarbejde, og det blev særlig aktuelt med krigene i Jugoslavien. Der var Uffe Ellemann-Jensen jo fremsynet nok til at sige, at vi var nødt til at skabe en ramme oven i den traditionelle udviklingsbistand til at løse de nye problemer. Kunne man forestille sig, at Venstre tænkte det samme i dag og med tilsvarende udsyn og visioner tænkte, at vi bliver nødt til at have en ramme for at løse de udfordringer, der ligger med klimakrisen og igen i dag konflikt i Europa?

Kl. 15:46

Anden næstformand (Jeppe Søe):

Ordføreren.

Kl. 15:46

Michael Aastrup Jensen (V):

Det er et rigtig godt spørgsmål, for jeg er jo enig i præmissen om, at der er stigende udfordringer på en lang række parametre. Derfor handler det også om den måde, hvorpå du opgør de her forskellige ting. Tag kampen mod klimaforandringer. Det er jo ikke kun udviklingsstøtten, vi tager fra til det. Der er et hav af forskellige nationale programmer og andet, som går til det. I forhold til militær støtte til Ukraine er det jo også noget, der tages et andet sted fra osv. Så præmissen er jeg enig i, men jeg er samtidig ikke enig, hvis resultatet så er, at vi skal have en stigende udviklingsstøtte, som jeg næsten gætter er, hvad Radikale Venstre ønsker.

For det, jeg egentlig også prøvede at sige og indirekte gav udtryk for i mit indlæg, er, at jeg faktisk er hamrende stolt af, at vi bruger 0,7 pct., og det mener jeg vi skal gøre, men jeg har samtidig også en rigtig dårlig smag i munden over, hvor mange lande der ikke bruger 0,7 pct. Tag et land som Canada. Premierminister Trudeau rejser land og rige rundt og bryster sig af at være den store et eller andet, men de er halvvejs i forhold til at nå det mål. Der er en lang række lande, der burde gøre det bedre.

Kl. 15:47

Anden næstformand (Jeppe Søe):

Spørgeren.

Kl. 15:47

Christian Friis Bach (RV):

Derfor er det jo godt, at der er nogle, der går foran. Men så lad mig komme det lidt nærmere i mit næste spørgsmål. Nu var hr. Michael Aastrup Jensen i Folketinget allerede under klimatopmødet i København, så vidt jeg ved og husker, og derfor kunne jeg godt tænke mig at spørge ind til det her begreb om det additionelle, som blev stadfæstet i København. Jeg anerkender fuldt ud, ligesom redegørelsen gør, at man skal tænke klima og udvikling sammen, men når det gælder pengene, anerkender ordføreren så, at begrebet om det additionelle godt kunne blive tolket sådan, at man til klimaindsatsen skulle lægge ekstra penge oven i den udviklingsbistand, man allerede havde lovet?

Kl. 15:48

Anden næstformand (Jeppe Søe):

Ordføreren.

Kl. 15:48

Michael Aastrup Jensen (V):

Altså, jeg tør næsten ikke indrømme det, fordi København mødet gik, som det gjorde, men jeg var faktisk en af de parlamentariske deltagere i mødet i København, og det var en særpræget oplevelse. Jeg vil sige det sådan, at jeg igen er enig i præmissen. Selvfølgelig skal vi bruge flere penge på klimaindsatsen, og det er vi også klar til. Vi mener bare, de skal tages et andet sted i forhold til udviklingsstøtten.

Kl. 15:48

Anden næstformand (Jeppe Søe):

Tak til ordføreren fra Venstre. Den næste ordfører på talerstolen er hr. Lean Milo fra Moderaterne.

Kl. 15:49

(Ordfører)

Lean Milo (M):

Tak for ordet, formand. Og tak til ministeren for redegørelsen om udviklingssamarbejdet. Der er ingen tvivl om, at vi befinder os i en global brydningstid. Der er svære udfordringer, vi har teknologier, vi skal forholde os til, manipulerende nyheder, klimaforandringer, stigende fattigdom, flygtninge, militære konflikter. Det hele står for døren, det banker på – eller også har det allerede sparket døren fuldstændig ind. Der er ingen tvivl om, at verden i dag er i ubalance.

I Danmark har vi skabt et velstående og fredeligt samfund, og trods vores beskedne geografiske størrelse har vi meget at bidrage med i forhold til at løse de internationale udfordringer, vi globalt står over for. Danmark har viden og teknologi, vi har et stærkt civilsamfund og et bæredygtigt erhvervsliv, der skaber stærke forudsætninger, så vi kan gå forrest og skabe de forandringer i verden, der er brug for. Som et lille land i en globaliseret verden er vi tæt forbundet med andre på tværs af kloden, og vi passer derfor også på Danmark, når vi engagerer os i et globalt samarbejde.

Som redegørelsen viser, har Danmark i 2022 haft rigtig mange gode indsatser ude i verden med afsæt i vores udviklingspolitiske strategi »Fælles om verden«. Kort sagt er Danmarks udviklingssamarbejde en central brik i forhold til at skabe balance og stabilitet, bekæmpe fattigdom og fremme bæredygtig vækst i verden. Det støtter vi i Moderaterne op om, og i 2023 skal Danmark fortsætte med at løfte vores internationale ansvar igennem udviklingssamarbejdet.

Den russiske invasion af Ukraine, som vi nu også har snakket om et par gange, er naturligvis meget tragisk. Det har sat rigtig dybe spor i hele verden. Den ukrainske befolkning lider død og ødelæggelse – det er konsekvensen af Putins invasion – og i Afrika har krigen medført, at bl.a. adgangen til fødevarer og priser på energi er hårdt ramt. I en svær tid vil jeg opfordre til, at vi minder hinanden om de sejre, der opnås, såsom at invasionen har skabt et styrket sammenholdpå tværs af den frie verden, hvor vi i Europa er rykket sammen i bussen og ydet bidrag til Ukraine både militært og humanitært med genopbygningen af krigsramte områder. Det er også blevet nævnt her i dag, at vi i Danmark bl.a. har påtaget os et særligt ansvar for at genopbygge byen Mykolaiv.

Som det fremgår af redegørelsen, er Danmarks udviklingssamarbejde fokuseret på de lande, hvor vi kan gøre mest for flest, og hvor behovet er størst, samt naturligvis hvor der er betydelige danske interesser på spil. Danmarks udviklingsbistand til lande i Afrika har været støt stigende gennem flere år, men på grund af den akutte situation i forbindelse med Ruslands angreb på Ukraine har fokus i 2022 været på at hjælpe den ukrainske befolkning. I den forbindelse er regeringen sammen med et bredt flertal i Folketinget blevet enige om at etablere Ukrainefonden med en samlet ramme på 7 mia. kr. i 2023. Det er med til at fokusere retningen for Danmarks fremtidige indsatser. Det er noget, jeg mener vi skal være stolte af som land, fordi vi skaber håb og muligheder for mennesker, hvis liv bogstavelig talt ligger i ruiner.

Udviklingssamarbejdet handler om at tage ansvar for hinanden og vores klode gennem internationalt samarbejde, hvilket den udviklingspolitiske strategi »Fælles om verden« helt klart lægger op til. Derudover vil jeg gerne fremhæve redegørelsens pointe om, at kampen mod klimaforandringer også er en kamp mod fattigdom. Klimaforandringer er en direkte årsag til, at flere mennesker har stærkt brug for hjælp. Den eneste måde, hvorpå vi kan løse udfordringerne, er at handle i fællesskab, og vi skal handle nu. Vores handlinger i dag er afgørende for, om vi når målene i 2030 og opfylder Parisaftalens klimaambitioner.

Gennem myndighedssamarbejde med eksempelvis afrikanske lande kan Danmark være med til at fremme fælles globale klimaambitioner og åbne døre for en bredere dialog om den grønne omstilling. Grøn omstilling og socioøkonomisk udvikling kan gå hånd i hånd, og det kan skabe en positiv udvikling overalt i verden. Derfor har regeringen lavet en grøn reform af udviklingsbistanden, således at målsætningen for 2023 omfatter, at bl.a. 25 pct. af bistanden til udviklingslandene skal målrettes klimabistand. Det er netop i Danmarks interesse at fremme den grønne omstilling og skabe bæredygtig vækst i verden. Her spiller dansk erhvervsliv naturligvis en kæmpe rolle med at understøtte grøn vækst i samarbejde med civilsamfundet i udviklingslandene. Danske virksomheder kan bidrage med teknologi og grønne løsninger til klimaudfordringerne. Grønne partnerskaber med udviklingslandene kan samtidig skabe international opmærksomhed på vores virksomheder og facilitere vækst for erhvervslivet. Den danske udviklingspolitik skal engagere dansk erhvervsliv i den grønne omstilling og skabe de bedste forudsætninger for, at danske virksomheder kan bidrage, men samtidig også få udbytte af deltagelsen.

Kl. 15:53

Danmarks udviklingspolitik kan bedst skabe de største resultater og være med til at løse tidens store udfordringer, når vi samarbejder med vores partnere. Partnerskabet med bl.a. FN og EU er vigtigt, så Danmark har større rækkevidde, naturligvis på tværs af udviklingslandene. FN er samtidig med til at sikre, at hele verden har fælles spilleregler, hvilket har stor betydning for, at vi som lille land kan skabe forandring i verden og fremme vores udviklingspolitiske mål. Det nordiske værdifællesskab er også vigtigt, særlig i forhold til at stå vagt om menneskerettigheder og demokratiske værdier, som jeg tror vi alle sammen er enige om at vi er rigtig gode til her i Norden. Gennem udviklingssamarbejde kan Danmark fremme disse værdier og spille en stor rolle i det internationale samfund. Med udviklingssamarbejde vil vi forebygge og bekæmpe ulighed og fattigdom og dermed skabe håb og muligheder for mennesker i nød.

Danmark går forrest i kampen mod klimaforandringer gennem netop udviklingssamarbejde, hvor det er vigtigt at øge fælles klimaambitioner, også i udviklingslandene. Dermed kan vi nå indfrielse af Parisaftalen. I Moderaterne mener vi, at Danmark skal leve op til vores internationale klimaforpligtelser, herunder klimafinansieringen. I forlængelse heraf er det vigtigt, at den grønne omstilling går hånd i hånd med bæredygtig udvikling og vækst for verdens fattigste.

Som regeringens redegørelse pointerer, vil regeringen fortsætte udviklingssamarbejdet, som er en hjørnesten i Danmarks samlede globale engagement sammen med udenrigs- og sikkerhedspolitikken. Med diplomatiske kræfter kan Danmark få indflydelse og skabe forandring ude i verden, og derfor er denne redegørelsesdebat yderst relevant. Tak for ordet.

Kl. 15:55

Anden næstformand (Jeppe Søe):

Tak til ordføreren fra Moderaterne. Den næste ordfører på talerstolen er fru Marianne Bigum fra Socialistisk Folkeparti.

Kl. 15:56

(Ordfører)

Marianne Bigum (SF):

Mange tak. Og tak til ministeren for redegørelsen. I SF er vi glade for, at vi har den her lejlighed til at tage bestik af, om vores udviklingspolitiske strategi nu også holder i mødet med virkeligheden, om den bliver implementeret i praksis, og om vores erfaringer giver anledning til nytænkning af strategien og dens midler. Denne anden redegørelse om strategien fortæller om utrolig mange indsatser, Danmark bidrager til, og den fremhæver gentagne gange Danmarks store rolle og resultater.

I SF er vi selvfølgelig rigtig glade for det gode danske arbejde og over, hvor meget vi udretter med den udviklingsbistand, Danmark giver. Men vi synes også, at redegørelsen er blevet en tand for rosenrød. Vi så gerne, at redegørelsen nuancerede og reflekterede analytisk over den strategi, vi nu behandler: Hvor holder den? Hvor halter den? Hvor er der behov for opdatering og nytænkning? Er principperne blevet fulgt? Og i hvilken udstrækning er målene nået?

Der er i disse år opbrud og store forandringer i de internationale relationer. Klimaforandringerne accelererer og rammer de mindst udviklede lande hårdest. Vi ser fattige lande, som ikke har kapaciteten til at overvåge deres havområder og derfor ikke kan stoppe andre landes overfiskning – med store konsekvenser for både den nationale fødevareforsyning og den globale fiskebestand. Og måske havde den unge mand, som hellere ville have været fisker som sin far, så ikke været nødt til at emigrere. Vi har hullede globale skattesystemer, der betyder, at udviklingslandene ikke selv genererer indtægter, der kan finansiere fremskridt og udvikling i stedet for at fastholde dem i afhængighed af den internationale bistand.

Redegørelsen svarer ikke på, om Danmark gør nok, og om vi gør det rigtige med bistanden og de andre måder, vi understøtter et bæredygtigt verdenssamfund på. Mit indlæg bliver lidt af en hockeystav med konstruktive kritiske bemærkninger, som dog til sidst laver en opadgående kurve og peger på løsningerne.

Hvilken betydning har den nye situation med krig i Ukraine og den store omallokering af midler til Ukraine og flygtningemodtagelse i Danmark haft for at kunne gennemføre strategien? Hvor har vi måttet omprioritere, og hvilken betydning har det haft? Den type redegørelse kræver, at vi har partnere ude i verden. Det kræver, at vi har danske organisationer og et dansk erhvervsliv, der opererer for danske midler. Det må vi også kræve af os selv og af ministeren, hvad angår den helt overordnede strategi, som vi i forligskredsen blev enige om for blot 2 år siden.

Er der overvejelser om og begrundelser for, at nogle områder fylder mindre i redegørelsen, end de gør i strategien? Lad os få dem på bordet, op til debat i forligskredsen bag strategien. Ligestilling og kvinders seksuelle reproduktive rettigheder har været et dansk fokusområde i årtier, og selv om det nævnes, er der få vurderinger af effekt og nye udfordringer.

Det er godt, at redegørelsen slår fast med syvtommersøm, at klima, fattigdom og udvikling hænger uløseligt sammen. Vi er nået derhen, hvor vi skal huske, at der også er væsentlige fattigdomsproblematikker, der ikke har en direkte kobling til klima, og som stadig kræver dansk indsats og fokus, såsom uddannelse og rettigheder; det må ikke glemmes. Dansk fokus på klima og grøn omstilling må ikke betyde, at vi reducerer vores succesfulde bidrag til uddannelse, sådan som det ser ud til at ske lige nu. For blot 3 år siden gav vi over 500 mio. kr. til Global Partnership for Education og Education Cannot Wait, men i 2023 er vi nede på lige over 300 mio. kr. Det er den forkerte vej efter en pandemi, der har afbrudt og kastet hundredtusinder af børn ud af skolen. Redegørelsen burde analysere, hvordan det går med koblingen.

Er Parisaftalen on track? Bidrager Danmark med de aftalte additionelle midler til klima og især til at dække udviklingslandenes tab og skader? Danmark gik jo faktisk foran i 2022 og sendte et meget vigtigt signal forud for COP27 ved som et af de allerførste lande at sikre de additionelle 100 mio. kr. til tab og skader. Det tager vi i SF gerne en del af æren for at have skubbet i gang. Og dermed er der sat gang i en global proces med at dække tab og skader. Det er en vigtig diskussion. Men vi skal ikke hvile på laurbærrene. Der skal mere til, og der skal flere additionelle midler i årene fremover, både for Danmark og særlig globalt.

Kl. 16:00

Den største kritik er dog, at der ikke redegøres ærligt for det svigt af strategien, der er sket med underforbruget af den grønne bistand i 2022. Redegørelsen fremlægger tal for 2021 og ikke de 2022-tal, som Udenrigsudvalget er blevet præsenteret for under den tekniske gennemgang. Der er brugt 1,5 mia. kr. mindre end besluttet i finansloven for 2022. Kun 2 mia. kr. ud af et budget på 3,5 mia. kr. er kommet ud for at fremme grøn udvikling. SF stemte imod den her omallokering, da den blev forelagt Finansudvalget lige før jul i 2022, og vi vil hele året følge op på, at der nu sættes alt ind på den grønne bistand, altså at vi opfylder egne mål og budgetter, og at en væsentlig del heraf målrettes klimatilpasning, som er så påkrævet i de mest klimaudsatte lande.

Danmark har ydet en stor indsats, men der er også et efterslæb. Skal vi hente det efterslæb og komme videre og fokusere mere på kvaliteten end på kvantiteten af klimabistanden? Nye undersøgelser viser, at det i det offentlige kun er en meget lille del af de globale midler til klimatilpasning, der når ud til de mest lokale og sårbare kontekster. SF vil gerne bidrage til, at Danmark går foran og viser, hvordan en større del af midlerne går til de mest berørte lokalsamfund og mest udsatte befolkningsgrupper.

Redegørelsen bekræfter, at de udvidede landepartnerskaber, der tidligere udgjorde den største del af dansk bistand, nu kun modtager under 3 mia. kr., hvis vi undtager den største modtager, Ukraine, som ikke før krigen var tiltænkt et partnerskab. SF er bekymret for, at de mange forskellige indsatsområder er sket på bekostning af det fokuserede og langsigtede partnerskab med de særlig udsatte og fattige lande. Og vi er særlig bekymrede for, at regeringens, både den i 2022 og den nuværende, vilje til at fokusere på Afrika ikke realiseres – igen, fristes jeg til at sige. For når vi ser på kurven for bistanden til Afrika, peger den nedad, hvor det skulle gå skarpt opad. Det må vendes, og Afrika skal i fokus både for dansk bistand, men også igennem EU.

Vi er enige med regeringen i, at EU skal have en klar plan for et større fokus på Afrika og på at fremme grøn omstilling, beskæftigelse og klimatilpasning. I mange afrikanske lande er et af de største problemer, at de unge hjerner og hænder emigrerer. De flygter, når de ikke kan se en fremtid der, hvor de bor. Løsninger med øget grænseregulering, pushback- og skrub af-politik er ineffektive og kortsigtede løsninger. Vi må prioritere langsigtet, stabil støtte til udvikling og til en løsning på udfordringerne. I en ikke så fjern fortid var Danmark kendt som en stabil og trofast partner, der indgik og overholdt langvarige aftaler, men nu ændres planer og bevillinger, når uventede flygtninge søger til Danmark. I 2022 nåede udgiften, der dækkes af dansk udviklingsbistand, til det historisk højeste niveau bortset fra i 2015 og 2016.

Redegørelsens visuelle fremstilling af migrationsstrømmene viser kun pile, der går fra Afrika med pile mod Europa, men så langt når pilene i den virkelige verden jo ikke. De fleste fordrevne bliver i nærområderne, i andre fattige lande, og udgjorde en kæmpe udfordring på det afrikanske kontinent.

Vi skal tage godt imod flygtninge, der fordrives fra krig og besættelse i vores nærområde; selvfølgelig skal vi det. Men det bør ikke være verdens fattigste eller den grønne omstilling, der finansierer det. En del af løsningen er at bruge Danmarks formandskab for OECD, DAC, til at arbejde for at ændre de regler om, at de første 12 måneders ophold for flygtninge i donorlandet må konteres som udviklingsbistand, for så tages de også fra den.

På et andet punkt er redegørelsen klar, men også bekymrende. Danmarks bidrag til multilaterale organisationer er skrumpet. Vi giver nu en større øremærket støtte, som vi bestemmer hvordan vi skal anvende, og det kan der være gode grunde til, især hvis evalueringer peger på gode resultater. Men Danmark har været kendt for at yde ikkeøremærkede bidrag til især FN-organisationer, så de kunne fungere på egne betingelser. Redegørelsen viser, at den multilaterale bistand, der tidligere skulle udgøre halvdelen af den danske bistand, er svundet til en fjerdedel. Hvad betyder det for de multilaterale organisationer og for dansk status og indflydelse i den?

SF vil foreslå, at vi gennemfører en grundig evaluering af den såkaldte multi-bi-bistand, hvor vi giver bidrag til, at de multilaterale organisationer gennemfører indsatser, som vi har øremærket midlerne til. Hvornår fungerer det godt? Hvornår fungerer det skidt? Hvad betyder det for de multilaterale organisationer, at de ikke selv bestemmer, men arbejder på opdrag fra donorerne?

Til sidst vil jeg sige, at som formand for Folketingets 2030-netværk er jeg forundret og bekymret over at se, at det stærke gennemgående fokus på verdensmålene, som var en rød tråd i strategien, er udvisket og blegnet her i den anden redegørelse for strategien. De nævnes, bevares, men jeg vil bede ministeren, som nu også har ansvaret for verdensmålene, om at svare på, om verdensmålene ikke mere er rettesnoren for det danske udviklingsarbejde, og svare på, hvordan Danmarks arbejde med det helt centrale princip »leave no one behind«, som heller ikke er nævnt i redegørelsen. Hvordan sikrer vi, at alle løftes med – mennesker med handicap, etniske minoriteter og oprindelige folk, som heller ikke nævnes i redegørelsen?

Efter covid-19, inflation og fødevarekrise som følge af krigen i Ukraine og som konsekvens af, at klimaforandringerne rammer de fattigste lande langt hårdere, går det for første gang i årtier tilbage med fattigdomsbekæmpelse og bekæmpelse af sultkatastrofer og flere mål. Vi har brug for verdensmålene mere end nogen sinde før. Den gode nyhed er, at der i de kommende år vil være store beløb til udviklingsbistand på grund af en efterregulering på 1,2 mia. kr. fra 2021, forventeligt også fra 2022. SF vil arbejde og presse på for, at de bruges målrettet på at rette op på nogle af de kritikpunkter, jeg har nævnt, og således peger hockeystaven opad til sidst. Tak for ordet.

Kl. 16:05

Tredje næstformand (Karsten Hønge):

Der er ingen korte bemærkninger. Tak til fru Marianne Bigum, SF. Den næste ordfører er fru Charlotte Munch, Danmarksdemokraterne.

Kl. 16:06

(Ordfører)

Charlotte Munch (DD):

Tak til ministeren for redegørelsen om udviklingssamarbejde. Ikke overraskende fylder krigen i Ukraine meget i redegørelsen. Danmark har allerede i 2022 ydet civil støtte til Ukraine for mere end 1,1 mia. kr., og der er ingen tvivl om, at støtten kommer til at stige i de kommende år. Ikke mindst den lovede hjælp til genopbygningen af byen Mykolajiv vil komme til at lægge beslag på meget af udviklingsbistanden i de kommende år. Ukraine er et nærområde til Danmark, og det skal vi naturligvis være med til at tage hånd om, når freden forhåbentlig snart indfinder sig i Ukraine.

En vigtig vinkel på dansk udviklingsbistand i Afrika må ud over nødhjælp og hjælp til udvikling af landene også være at forhindre migrationsstrømme mod Europa. Mange mennesker i landene syd for Sahara har et ønske om at komme til Europa, og udviklingen i disse lande må også have øje for at skabe nogle vilkår, så folk bliver boende og ikke søger mod Europa. For et par måneder siden var Udenrigsudvalget i Uganda. Det var min første udvalgsrejse, og det var meget udbytterigt at se, hvordan konkret udviklingshjælp bliver rullet ud.

Der er mange udviklingsprojekter rundtom i verden og specielt i Afrika. Det bliver selvfølgelig en udfordring med at øge en støtte til Ukraine i de kommende år, og det må nødvendigvis blive på bekostning af nogle projekter i Afrika. Jeg håber, at det må lykkes at finde en rigtig balance i de mange udviklingsprojekter, set i lyset af at Ukraine i de kommende år kommer til at suge rigtig mange midler. Tak for ordet.

Kl. 16:08

Tredje næstformand (Karsten Hønge):

Der er ingen korte bemærkninger. Tak til fru Charlotte Munch, Danmarksdemokraterne. Den næste ordfører er hr. Henrik Dahl, Liberal Alliance.

Kl. 16:08

(Ordfører)

Henrik Dahl (LA):

Tak for ordet, og tak til regeringen og til ministeren for redegørelse nr. R 13 om Danmarks udviklingssamarbejde, og jeg vil også sige tak til de ordførere, der er gået ned i detaljer med forskellige dele af redegørelsen. Det er en stor hjælp, når vi behandler den. Vi tager selvfølgelig redegørelsen til efterretning, og vi er ligesom de tidligere ordførere også godt tilfredse med, at Folketinget og borgerne får den her redegørelse med et overblik over, hvordan de 0,7 pct. af bruttonationalindkomsten, som vi årligt anvender på udviklingsbistand, fordeler sig på forskellige indsatsområder.

Fakta er jo den bedste medicin imod myter, og derfor er jeg glad for den store dosis af fakta, der er i rapporten her. Men jeg er sådan set også enig med SF i, at der måske nok på en eller anden måde mangler en analytisk del, så man kan se de lidt større linjer og få et lidt større overblik over, hvordan tingene bevæger sig, og derfor har jeg også nogle overvejelser til den næste redegørelse, som jeg gerne vil dele med salen i dag. Hvis man interesserer sig for de diskussioner, der er af international politik, så er der et begreb, som tit dukker op, og jeg ved ikke, hvad det helt nøjagtigt hedder på dansk, så jeg siger det lige hurtigt på engelsk, inden jeg forsøger at oversætte det, og det er »democratic backsliding«, som jo altså dækker over en udvikling fra det mere veludviklede demokrati til det mindre veludviklede. Og man kan jo ikke lade være med at tænke på, at der i mange af de lande, som vi samarbejder med, faktisk sker sådan nogle demokratiske tilbageskridt, ikke mindst på det afrikanske kontinent og f.eks. i landet Mali. Og det er jo ikke for at hænge Mali ud, for det er faktisk et land, jeg interesserer mig for, men landet Mali har efterhånden bevæget sig meget langt væk fra noget, man kan kalde for demokrati, og det er sådan set mere antidemokratisk og mere antivestligt, end det har været i mange, mange årtier.

Jeg kunne godt tænke mig, at fremtidige redegørelser på en eller anden måde satte den danske bistand i forhold til, hvordan det helt overordnet går i partnerlandene. For det er selvfølgelig godt for de mennesker, vi hjælper, at vi hjælper dem, men der er jo også et eller andet paradoksalt ved, at nogle af de lande, vi hjælper, faktisk er mindre demokratiske og mindre sikre at være i, end de var for 15-20 år siden. Selv om Mali f.eks. i mange, mange år har været et partnerland, og der har været en meget bred vifte af projekter, der har været sat i gang, altså både med at opbygge statsinstitutioner og de sådan mere bløde værdipolitiske tiltag af den ene og den anden slags, så er det jo altså desværre, som om det ikke rigtig har båret frugt, og de demokratiske og menneskerettighedsmæssige forhold i landet har igennem mange, mange årtier ikke været dårligere, end de er nu. Der har vi jo også, selv om vi er glade for, at vi bruger 0,7 pct. af bni og sætter mange projekter i gang, brug for at reflektere over, hvorfor der sker de her demokratiske tilbagefald så mange steder, og om der måske er noget, vi kan gøre for at vende den her udvikling.

Der er jo ikke nogen tvivl om – og det er der jo også mange andre end her i redegørelsen der har slået ned på – at klimaforandringer er noget, som sætter mennesker i bevægelse og skaber flugt, men der er jo heller ikke nogen tvivl om, at dårlig regeringsførelse og politiske eliter, der ikke bekymrer sig om borgernes ve og vel, også er et problem. Og der har jo i mange år været en kedelig tilbøjelighed til at sige, at det ikke er noget, vi skal blande os i fra Danmarks side, at vi ikke skal komme og være belærende i forhold til politiske eliter, der ikke bekymrer sig om menneskerettigheder. Det synes jeg med sindsro vi kan. For hvis man melder sig ind i FN, tiltræder man FN-charteret, og der står i FN-charteret, at man vil respektere menneskerettighederne. Så vi spørger ikke, hvordan det går med nogle menneskerettigheder, vi har fundet på, vi spørger, hvordan det går med at leve op til nogle forpligtelser, man har skrevet under på. Det er man i sin gode ret til at spørge om. Så jeg glæder mig til at læse nogle mere sådan analytiske og sammenfattende kapitler, når vi i fremtiden skal diskutere de her ting.

Kl. 16:13

Så kan jeg ikke lade være med – uden at det sådan skal være superpolemisk – at sige til SF, der også tager verdensmålene op, at det jo er rigtigt nok, at velfungerende statsinstitutioner og sådan noget er et af verdensmålene. Men respekt for demokrati og menneskerettigheder er jo ikke verdensmål, og mange af verdensmålene har jo, i hvert fald når man er dansker, svært ved at bestå ikke-testen. Der er jo ikke nogen, der rigtig er imod dem. Så jeg ved ikke, hvor kritisk det er at omtale verdensmålene, hvis vi snakker om sådan noget som demokratiske tilbagefald. Så om redegørelsen ville være blevet meget anderledes, ved at man havde taget dem med, er jeg måske nok lidt skeptisk over for.

Men det er en nyttig redegørelse. Den kan selvfølgelig godt blive mere spændende, når vi mødes igen og snakker om den i 2024, med lidt mere analytisk substans, men det glæder jeg mig til at diskutere til den tid. Tak for ordet.

Kl. 16:14

Tredje næstformand (Karsten Hønge):

Der er en kort bemærkning til hr. Christian Friis Bach, Radikale Venstre.

Kl. 16:14

Christian Friis Bach (RV):

Tak for det. Og tak for en også sådan mere reflekterende tale omkring nogle af de svære spørgsmål, der ligger i udviklingssamarbejdet. En af de analyser, der nogle gange har været fremført, er, at grunden til, at demokratiet i nogle lande svinder hen, og at et styre i Afghanistan kan vælte på få uger, er, at vi ikke – om end vi indimellem forsøger at opbygge institutioner – for alvor tager livtag med det, det er at opbygge en stat, der kan skabe en social kontrakt med sin egen befolkning og dermed sikre stabilitet og et langsomt fremadskridende styrket demokrati.

Derfor kunne jeg godt tænke mig at høre, hvad Liberal Alliance egentlig mener om budgetstøtte som et instrument i udviklingssamarbejdet i de situationer, hvor du har en stat, der bevæger sig i den rigtige retning demokratisk.

Kl. 16:15

Tredje næstformand (Karsten Hønge):

Ordføreren.

Kl. 16:15

Henrik Dahl (LA):

Tak for et virkelig godt spørgsmål. Det er selvfølgelig vigtigt at opbygge institutioner, men for at sige det, som det er, er der jo også en eller anden grænse for, hvordan institutioner fungerer, der bliver sat af den politiske elite i de enkelte lande. Og der må man jo nok sige, at de politiske eliter jo ikke altid bærer sig sådan særlig demokratisk ad.

Det der med båndet mellem den politiske elite og befolkningen var jo det, Angus Deaton i 2015 fik Nobelprisen for at undersøge, og det, han siger, er så desværre – og det kan vi nok ikke komme ind på – at udviklingsbistand kan være med til at gøre det bånd svagere. For når man kræver skat ind, skal man også bruge den på en eller anden fornuftig måde, så når man får pengene uden rigtig at have krævet dem ind, har man jo ikke skabt et bånd med befolkningen.

Men jeg tror, det grundlæggende er, at de politiske eliter ofte ikke er så demokratiske.

Kl. 16:16

Tredje næstformand (Karsten Hønge):

Hr. Christian Friis Bach.

Kl. 16:16

Christian Friis Bach (RV):

Det kunne føre til en længere samtale, for budgetstøtte, der udmøntes i konkrete initiativer, hvor pengene faktisk falder i hænderne på befolkningen, muliggør jo netop en social kontrakt på to måder, både i betalingen og i den efterfølgende opkrævning af skat fra et styrket finansieringsgrundlag som følge af den måde at give udviklingsbistand på.

Men så vil jeg gerne lige hurtigt spørge om en anden ting, der interesserer mig – og igen er det ikke polemisk. Hr. Henrik Dahl nævnte slet ikke det private erhvervsliv og handel som et vigtigt element. Der ser vi jo en meget nationalistisk, protektionistisk tendens i store dele af verden, og der kunne man frygte, at det faktisk netop kan ramme verdens fattige lande hårdt.

Kl. 16:17

Tredje næstformand (Karsten Hønge):

Ordføreren.

Kl. 16:17

Henrik Dahl (LA):

Jamen det er jeg sådan set enig i – altså, at frie markeder beskyttes af det frie marked, er jo en meget vigtig del af, at der kan komme økonomisk vækst og bedre sociale og politiske forhold. Succesen på det er jo lande i Sydøstasien, som var lige så fattige som landene på det afrikanske kontinent i årene efter anden verdenskrig, og som står et helt andet sted i dag på grund af markedsreformer og markedsadgang. Så ja, hvis man kan gøre noget ved de her ting. Men det står og falder også med regeringsførelse.

Kl. 16:18

Tredje næstformand (Karsten Hønge):

Der er ikke flere korte bemærkninger. Tak til hr. Henrik Dahl, Liberal Alliance. Næste ordfører er fru Helle Bonnesen, Det Konservative Folkeparti.

Kl. 16:18

(Ordfører)

Helle Bonnesen (KF):

Mange tak til ministeren for redegørelsen. Lad mig også starte med at sige tak for en ualmindelig lærerig studietur her tidligere på året. Jeg tror, jeg taler på vegne af alle deltagere, der var med i Uganda, når jeg siger, at vi blev oplyst, beriget og udfordret på turen, og samtidig vil jeg også gerne sige tak til de organisationer, som fulgte trop og blandede sig i programmet. Det var en berigende og en væsentlig del af det langsigtede arbejde. Og vi kom vidt omkring på mange forskellige dagsordener, bl.a. noget så jordnært som jordnødder, og da vi stod der i marken og så, hvordan vi havde været med til at fostre programmer, så bønder kunne dyrke jordnødder, blive indsamlet, og produktionsapparat var i gang, var der en kvinde, der sagde: Det her er så nemt, at selv mænd kan finde ud af det. Så fik jeg også øjnene op for, at udviklingspolitik også er ligestilling, og at den ikke altid kommer i de forventelige former.

Nogle af de største erfaringer fra den tur var dels, hvor vigtigt det er, at vi arbejder sammen med de organisationer, vi gør, for at maksimere indsatsen af alle de ressourcer, vi lægger i arbejdet, og at mange af de indsatser kan udmøntes i nærområdet, som det var tilfældet i Uganda, som selvfølgelig og trods alt er et mere fredeligt område end mange andre steder. Meget effektiv og stærk indsats, hvis vi går sammen om at gøre arbejdet i en fælles retning på de fælles betingelser. Men samtidig afspejlede det tydeligt, hvor skrøbeligt det kan være, hvor lidt der skal til, for at læsset vælter, både i opgavernes karakter, men også i vores indsats, som f.eks. når vi har bygget en skole og der så pludselig mangler finansiering til lærerne. Det er tanker, som jeg konstant vil have i baghovedet fremover.

Nogle af de områder, som vi måske netop bør diskutere dybere, end redegørelsen umiddelbart gør, er skrøbeligheden i arbejdet, den konstante skrøbelighed. Hvordan bliver vi ved med at have fokus på et initiativ i en verden, hvor dagsordenerne kæmper om vores ressourcer, hvor dagsordenerne bliver ændret lige nu og over tid? Og man kan godt blive nervøs for den kamp, der er om det fokus. Lige nu er vi en situation, vi ikke havde troet vi skulle ende i med udviklingsbistand, nemlig at vi er så engageret i nærområdet, som vi er i Ukraine, og selvfølgelig skal vi være det. Men hvad hvis dagsordenen pludselig ændrer sig, fra at det er Rusland og i Ukraine, til at det bliver Taiwan og Kina, der i stedet for trækker de store linjer? Hvor placerer det os?

Når man læser redegørelsen, giver det umiddelbart god mening, at udviklingssamarbejdet og global klimapolitik er samlet i ét ministerium, og redegørelsen sætter da også virkelig fokus på klima og behovet for at hjælpe lande med klimatilpasning. Det er også en vigtig sag, også for os som land, for det viser sig jo gang på gang, at klima- og udviklingssamarbejde er to sider af samme sag og i hvert fald meget ofte forbundne, og at denne knude på længere sigt rammer os alle og os selv. Så vidt, så godt. For når vi sætter ind over for klima, får vi positive følger, også her. I forlængelse heraf er det dog vigtigt for mig at sige, at uddannelse samtidig er en helt afgørende nøgle til at forebygge netop klimaforandringer, og umiddelbart handler redegørelsen meget om klima og behovet for klimatilpasning og måske knap så meget om den uddannelse, der skal til, for at vi kan klimasikre. Forsvinder uddannelsessektoren, forsvinder ofte muligheden for at handle, og så forsvinder muligheden for forandring.

Det handler altså om, at vi skal støtte befolkningen til i højere grad at være i stand til at indgå i den grønne omstilling, så jeg ser også frem til at høre, hvilke overvejelser ministeren gør sig om, hvad det kræver af befolkningen i verdens mest udsatte lande for at indgå i den grønne omstilling via uddannelsessektoren, hvordan vi kan træde til, og hvilken rolle vi kan spille. Hvis uddannelse er en nøgle til, at Danmark skal lykkes med sine ambitioner for at samtænke klima, udvikling og grøn omstilling, bør uddannelserne også opprioriteres, i takt med at klimaambitionerne hæves.

At uddannelse i det hele taget er vigtig, er også noget, som kom til syne her forleden dag på den høring, vi havde omkring Afghanistan og vores indsats gennem årene i Afghanistan, hvor det blev tydeligt, at alt, hvad vi har gjort på det forsvarsmæssige område, kan man i dag sætte spørgsmålstegn ved, for var det det rigtige, gjorde vi det rigtige, traf vi det rigtige valg? Men en ting, man i hvert fald ikke kan tage fra os, var netop uddannelsen. De piger, vi nåede at give uddannelse, de piger, der nåede at få uddannelse, tager det med sig. Jeg vil gerne sige tak til dem, der var meget aktive i den paneldiskussion – det var meget interessant.

Endelig hviler redegørelsen her på demokrati og rettigheder, og det er jo et godt fundament, og det bliver også beskrevet godt som et område, der er i fokus. Men som andre også har været inde på, har redegørelsen knap så meget omkring, hvordan arbejdet skrider frem, hvad analysen er bag, hvad vores målsætninger er, og det kunne jeg godt tænke mig vi fremover dykkede endnu mere ned i. Tak for ordet.

Kl. 16:24

Tredje næstformand (Karsten Hønge):

Der er ingen korte bemærkninger. Tak til fru Helle Bonnesen, Det Konservative Folkeparti. Den næste ordfører er fru Trine Pertou Mach, Enhedslisten.

Kl. 16:24

(Ordfører)

Trine Pertou Mach (EL):

Tak for det, og tak for ordet. Tak til ministeren for redegørelsen, og tillykke med hvervet. Man kan godt mærke, at der med redegørelsen og den indledning, der er, med det her stærke fokus på sammenhængen mellem klima og fattigdom er kommet en ny minister. Det kan blive en kæmpe styrke for den måde, som Danmark laver sin udviklingsbistand på, hvis vi formår at gøre det rigtigt.

Som flere af kollegerne har sagt, er det jo – i hvert fald for de fleste af os – forgængere, som i forbindelse med den udviklingspolitiske strategi har vedtaget, at vi skal have den her årlige redegørelsesdebat, så vi faktisk får en grundig diskussion af, hvordan det går med de milliarder, vi anvender, hvordan vi kan gøre det bedre, og om vi i virkeligheden har det rette fokus i forhold til den måde, som verden ser ud på. Jeg har glædet mig utrolig meget til den her debat og synes, at ikke kun den socialdemokratiske ordfører holdt en inspirerende tale – det var lidt uretfærdigt over for de efterfølgende ordførere at sige det – men at alle ordførere gjorde det. Jeg synes, det er vigtigt, at vi får de forskellige perspektiver frem og faktisk får diskuteret med hinanden, hvad det er, vi skal – også selv om vi har et forskelligt blik på statsfinanserne som sådan – og at Danmark har et engagement, samt de forskellige hjørner, som vi her kommer ind på.

Man kan jo sige flere ting om selve udformningen af redegørelsen. Det er der kolleger der har været inde på, og i den snigpremiere, som nogle af os deltog i hos Globalt Fokus i går, hvor flere af de organisationer, der i virkeligheden laver en stor del af det her arbejde ude i den store verden for dansk udviklingsbistand, deltog, var vi jo også inde på det her med, hvad redegørelsen kan, og hvad den ikke kan, hvor svaghederne er, og hvor styrkerne er. Det vil jeg komme tilbage til, men jeg vil gerne starte et andet sted, nemlig med tre citater. Det første lyder:

»Den nye dagsorden har lagt vores vision for, hvor vi mener, at verdens skal være i 2030. Historien vil dømme os – og holde os ansvarlige for at opnå de her mål, som vi skylder vores børn. Og deres børn.«

Det er fra Lars Løkke Rasmussen, da han i sin tid var statsminister i 2015, hvor vi i verdenssamfundet vedtog SDG'erne, altså FN's verdensmål.

Det andet citat er fra ministerens forgænger, som i forbindelse med den udviklingspolitiske strategis vedtagelse sagde:

»Vores mål er en mere tryg og bæredygtig verden fri for fattigdom og med mere frihed og demokrati.« 

Videre sagde han:

»Ret til at være den, man er, og udleve det potentiale, man har. Det er så afgørende vigtigt, at langt flere mennesker i verden får mulighed for det.«

Endelig sagde han:

»Ret til uddannelse, ret til sundhed, ret til indflydelse, ret til fred. Ret til frihed.«

Det var hr. Flemming Møller Mortensen, der som udviklingsminister sagde det i sin tid.

Det sidste citat er fra en rapport af Verdensbanken og FN-systemet tilbage fra 2018, som beskriver følgende:

I 2030 forventes halvdelen af de mennesker i verden, der lever under ekstrem fattigdom, at befinde sig i skrøbelige samfund præget af konflikter og vold. De voldelige konflikter vokser i kompleksitet, i omfang, i vedvarenhed og er blandt de største barrierer for en bæredygtig udvikling og for realisering af verdensmålene. Det er nogle dynamikker, der kun bliver accelereret af de klimaforandringer, som vi er vidne til.

Hvorfor er de her citater vigtige? Det er de for mig, fordi de understreger, at verdensmålene er noget, som det er vores pligt at leve op til og virkeliggøre og at samarbejde med andre lande om at virkeliggøre. Vi har forpligtet os, ikke bare verdenssamfundet, men også os selv, på, at de her mål skal realiseres, og det kerneprincip, der gennemsyrer det, er jo, at ingen skal lades tilbage. Det fremgår ikke helt af redegørelsen, hvordan vi gør det, og det kan man sige måske er en af de vigtige ting, som man kan håbe fremstår tydeligere næste år.

Det andet er det her med rettigheder, som er det afgørende omdrejningspunkt. Det er, som mine kolleger har været inde på, et fundament i den udviklingspolitiske strategi, og det er det, fordi rettigheder – eller menneskerettigheder – er det, der gør os til samfundsmedlemmer, til mennesker, til borgere og ikke bare til brikker i et system eller statister i en udvikling, som sker på vegne af os, men uden os.

Endelig er det jo helt afgørende, hvis vi gerne vil gøre verden til et bedre sted – ikke i egen interesse, men i en erkendelse af, at andre mennesker har rettigheder og har ulige adgang til rettigheder, ressourcer, indflydelse og frihed til selv at bestemme – at vi forstår den kontekst og som land med vores penge og vores politiske og økonomiske indflydelse placerer os bedst muligt i forhold til at prioritere og gøre det, som vi fra dansk side er gode og måske er allerbedst til, og som netop adresserer nogle af de bagvedliggende årsager.

I forhold til den foreliggende redegørelse vil jeg sige, at vi sagtens kan rumme, at der er ting, der ikke er med. Sådan vil det være, hvis ikke man – som ministeren var inde på i går – skriver 130 sider, som så kun ganske få mennesker ville læse, og måske ville man endda selv dér stå med den udfordring, at vi ikke var fuldstændig tilfredse. Så det anerkender jeg fuldt ud. Sådan vil det være. Til gengæld vil jeg også sige, at jeg synes, at man skal anerkende, at den redegørelse, der ligger i år, i virkeligheden godt kan læses som en reaktion på noget af den kritik, der blev rejst sidste år, nemlig at redegørelsen sidste år var utrolig fokuseret på, hvad Danmarks interesser var, og ikke hvad det globale syds interesser var. Der var kritikpunkterne omkring bekæmpelse af migration osv. Den her redegørelse har faktisk nogle forbedringer i forhold til det perspektiv.

Kl. 16:29

Når det er sagt, vil jeg tilslutte mig dem af kollegerne, som har sagt, at der stadig væk er plads til forbedring i formatet her, både i forhold til at det kan være en styrke for den debat, vi har her, men jo også at det kan være en styrke for den debat, man har ude i resten af landet, om, hvad Danmark gør ude i verden. Jeg vil ikke gentage det, som min kollega fra SF sagde, for jeg synes, hendes tale var utrolig grundig i alle dens dele. Jeg vil blot sige, at jeg fuldt ud tilslutter mig det, som ordføreren sagde. Det vil være godt, hvis vi kan være lidt mere ærlige omkring de udfordringer, vi har, med den måde, vi udmønter udviklingsbistanden på, hvor vi støder på nogle udfordringer rundtomkring i verden i det konkrete arbejde.

Endelig tænker jeg, at vi også lidt mere skal bruge den til at spørge, hvad det er, Danmark vil i verden, hvad vi vil med verden, og hvad vi vil for verden, og lidt mindre som – måske lidt frækt sagt – reklamesøjle for en lang række indsatser, som vi gør, og som er lidt mindre analytisk baseret, end man måske kunne ønske.

Så vil jeg komme med et konkret nedslagspunkt for mit vedkommende. Jeg vil gerne tale om det her med menneskerettigheder og demokrati, for jeg synes, at også redegørelsen i år understreger noget af det, som er en iboende udfordring i den udviklingspolitiske strategi, når vi har gjort demokrati og menneskerettigheder til et fundament, men et fundament, som ikke har sine egne mål og ikke har sine egne – hvad kan man sige – målbare indsatser. Hvordan er det egentlig, vi ser at vi gør fremskridt? Eller hvor er det, vi ser at der er tilbageskridt. Det synes jeg er fuldstændig afgørende at vi bliver bedre til, for ellers står vi i den situation, at vi faktisk risikerer at glemme det.

Menneskerettigheder, fokus på menneskers rettigheder og menneskers muligheder for at øve indflydelse på den udvikling, som de er og bør være en del af, skal jo være cementen. Som kolleger har sagt, er verdens demokratier under pres, verdens civilsamfund er under pres, menneskerettighederne er under pres. Hvad enten det er i form af civilsamfundsorganisationernes virke, mediernes virke eller noget andet, er det en af de helt voldsomme udviklinger, der er i gang, som vi fra dansk side skal forstå og navigere i forhold til. Det her må være cementen, og derfor er det vigtigt, at vi herfra og frem mod næste års redegørelse bliver bedre til at spørge, hvad det egentlig er, vi vil opnå på det her område. Hvad er det egentlig, vi gerne vil måle fremskridt på? Hvad er det, vi konkret forestiller os at vi skal, når vi diskuterer civilsamfundets rolle, når vi diskuterer mediernes rolle, udvikling af demokrati og menneskerettigheder og folkeligt engagement osv.? Vi er simpelt hen nødt til at få nogle bedre redskaber til at måle, om vi gør det, vi skal.

Det er rigtigt, at det skal sammentænkes. Udfordringen er set fra vores stol, at vi lige nu tænker klima ind i udvikling, men meget lidt udvikling og menneskerettigheder ind i klima. Det synes jeg er noget af det, der kan blive en fare, i forhold til at det, der kunne blive en styrke, i virkeligheden lidt bliver en af svaghederne. Vi ved jo, at selv om væksten er nok så grøn, så øger den ikke automatisk bekæmpelsen af fattigdom, og den sikrer ikke automatisk adgang til sundhed og uddannelse, og den styrker ikke automatisk sociale sikkerhedsnet. Det kræver politik, det kræver politisk engagement og politiske spilleregler og indsatser at gøre den grønne vækst socialt retfærdig. Det handler om skattesystemer, der kan generere indtægter, så landene selv kan tage deres udvikling i egne hænder, skabe bæredygtige uddannelsessystemer og bæredygtige sundhedssystemer. Det er jo et ben i den her finansieringsdiskussion, der også skal være.

Det leder mig til den anke, som ikke har så meget med redegørelsen som sådan at gøre, men som har at gøre med den diskussion, vi har. Redegørelsen bemærker, at bistanden til Afrika er faldet midlertidigt på grund af krigen i Ukraine. Jeg tror, den store udfordring bliver at sikre, at den her midlertidige nedgang i bistanden til Afrika ikke bliver en permanent nedgang. Det kunne være fint, hvis ministeren lige ville kommentere på, hvordan vi sikrer, at det ikke kommer til at gå den vej. Vi ved alle sammen, at krigen i Ukraine ikke er en dagsorden, der forsvinder. Vi ved også alle sammen, at vi alle har et ønske om, at Danmark skal blive ved med at være stærkt engageret. Derfor er der en grundlæggende finansieringsudfordring i forhold til det fokus på Afrika, hvis ikke vi diskuterer nye midler og andre finansieringskilder. Det gælder vores klimagæld, det gælder innovative finansieringsinstrumenter osv. Vi bliver nødt til at tage hul på den diskussion lidt mere konkret, for ellers ender vi næste år med en redegørelse, hvor vi også ser, at den midlertidige nedgang af bistanden til Afrika vil være en del af redegørelsen om bistanden i år.

Til allersidst vil jeg sige: Noget af det, som vi fokuserede på i går, var, hvem det egentlig er, der skal eje den her udvikling. Jeg synes at redegørelsen er udfordret af, at den taler meget om, hvad Danmark gør, og meget lidt om de mennesker, der skal eje udviklingen, nemlig de mennesker i det globale syd, som alt det her i virkeligheden handler om. Tak.

Kl. 16:34

Tredje næstformand (Karsten Hønge):

Der er ingen korte bemærkninger. Tak til fru Trine Pertou Mach. Næste ordfører er hr. Christian Friis Bach, Radikale Venstre.

Kl. 16:34

(Ordfører)

Christian Friis Bach (RV):

Tak for det. Og tak til ministeren for en god redegørelse. Jeg håber, at der ikke i redegørelsen næste år står ordet udviklingsbistand, for i virkeligheden tror jeg tiden er kommet til at rykke videre og tale om det her som en global udligning med henblik på at sikre, at menneskerettighederne kan nås af alle mennesker på jordkloden. For vi har skrevet under på i erklæring efter erklæring, at børnene skal i skole, at man skal kunne komme til lægen, at man skal kunne ytre sig frit, at man skal have tag over hovedet, og at der skal være adgang til rent vand. Det er jo den opgave, vi har skrevet under på og har lovet hinanden at løfte.

I virkeligheden er det her jo en udligningsordning på linje med de danske bloktilskud for at sikre, at vi kan få nogenlunde forhold for mennesker overalt på jordkloden. Så med menneskerettighederne som missionen og verdensmålene som planen er jeg enig med de tidligere ordførere, der har nævnt, at verdensmålene godt kunne have stået lidt stærkere.

Men det her med ligesom at gå væk fra et begreb som »bistand«, som indimellem kan have en klang af uligeværd, og gå over til at tænke det som et mere ligeværdigt samarbejde er en nødvendig og vigtig opgave, som det også bliver reflekteret i redegørelsen og i ministerens taler.

Jeg var for 2 år siden i Somaliland og mødtes med præsident Muse Bihi Abdi. Han var vred, han var faktisk meget vred, for han sagde:

I kommer her til Somaliland med al jeres eget personale og med alle jeres projekter, og så tager I hjem igen, når I er færdige. Jeg prøver at få et land til at fungere, men vi får intet ud af det.

Derfor var han vred, og derfor var der modstand imod de organisationer og projekter, der var i Somaliland. Og det blev en ond spiral. Men vi ser det jo endnu mere tydeligt i lande som Mali og Burkina Faso, hvor modstanden mod vores engagement bliver stærkere, og det kommer vi til at se i resten af verden, i takt med at landene får andre valgmuligheder – Rusland og Kina melder sig på banen. Derfor har vi brug for at udvikle mere ligeværdige partnerskaber, og derfor tror jeg, at vi i det kommende år kommer til at se en markant forandring i det internationale udviklingssamarbejde.

Vi bliver nødt til i langt højere grad at anerkende, at det, staterne og landene ønsker, er at kunne opbygge deres eget velfærdssystem, deres egen evne til at kunne levere til befolkningen i form af skoler, sundhedsklinikker; men også langt bredere i form af grundlæggende sociale velfærdsydelser som dem, vi har opbygget i vores del af verden.

Man ser jo heldigvis en meget inspirerende tendens i verden til, at der nu bliver betalt børnepenge, og at der er lande, der indfører folkepension – f.eks. Uganda, som måtte starte med borgere over 80 år, fordi de ikke havde så mange penge, men i takt med at de får styrket finansieringen, kan flere ældre i Uganda se frem til at kunne få folkepension som belønning for det slid, de har haft igennem et langt liv. Og den slags velfærdsydelser skal vi have mere fokus på. Det er godt, det står i redegørelsen.

Det sociale sikkerhedsnet i Etiopien hjælper 8 millioner af de mest udsatte borgere, og det fik særlig styrke og aktualitet under coronakrisen, hvor netop de penge var noget af det, der nåede ud til en befolkning, hvor nedlukninger og indelukninger også satte deres præg.

I Somalia støtter vi kapaciteten hos myndighederne til at levere netop sociale sikkerhedsydelser som kontanthjælp, mad og basale fornødenheder til de mest udsatte.

Men det er vigtigt, at programmerne bliver forankret i staten, så vi samtidig får skabt den sociale kontrakt til befolkningen med den stabilitet, det kan føre med sig. Det er vigtigt, at vi bakker det op herfra, også med et stærkt myndighedssamarbejde. Det er noget af det, der har vist gode resultater, ikke mindst inden for klima og miljø, men også at vi her måske endda i et nordisk samarbejde får stillet vores kapaciteter til rådighed for at opbygge konturerne af en velfærdsstat, som kan føre til stærke, stabile og demokratiske samfund.

Det er vigtigt, at vores støtte til civilsamfundet i høj grad også bakker op om den strategi, og at vi sikrer, at der så også, i takt med at vi øger budgetstøtten og støtten til at opbygge velfærdssamfund, er et stærkt og levende og lokalt civilsamfund til stede, som kan holde staten i ørerne og stille krav og sikre, at børnepengene når ud, og at børnene kommer i skole. Det er vigtigt, at vi opbygger institutionerne bredt, så man kan holde øje med staten fra rigsrevision til ombudsmænd, fra medier til ministerier. Det er det, der hedder rettighedsbaseret udvikling; det virker, og det skaber gode resultater. Det viser redegørelsen – men vi kan gøre det endnu bedre.

Kl. 16:39

Redegørelsen bærer jo præg af et fokus på klima og konflikten i Ukraine, og det fokus er der brug for. Men det fordrer jo ikke et mindre engagement i verden; det fordrer et samlet og større engagement. Vi ser jo netop, at vores engagement i Afrika falder som følge af den nødvendige indsats, vi gør i Ukraine.

Vi så gerne, at der var blevet afsat flere penge. Vi så gerne, at man igen i redegørelsen, som man har gjort tidligere, skabte en vis form for disciplin, en slags global ramme og en udviklingsramme, sådan at vi kunne holde lidt styr på, hvilke penge vi bruger på at løse globale opgaver, og hvilke penge der går til at sikre mere lighed og mindre fattigdom i verden. Vi så gerne, at man lod sig inspirere af det, man gjorde i 90'erne, hvor vi så krigen i Jugoslavien, og miljøproblemerne tårnede sig op, og man skabte MIFRESTA-rammen. En ny ramme – en klima- og konfliktramme – kunne være et bud, hvor vi så øgede det samlede finansieringsgrundlag til 1 pct. og dermed styrkede vores globale engagement, når det gælder klimaudfordringerne og vores indsats i de konflikter, som desværre breder sig, og som er særligt alvorlige midt i Europa.

Men hvis der ikke kommer flere penge, må vi få mere ud af dem, vi har. Vi må få dem til at yngle. Jeg er optaget af, at vi opbygger stærkere og større og flere investeringsmekanismer og investeringsfonde. Danmark leverer jo allerede en del. Som det fremgår af redegørelsen, mobiliserede man mere end 6 mia. kr. gennem IFU og de multilaterale udviklingsbanker i investeringsmekanismer; men det kan blive endnu bedre. Danmark er stadig væk bagud. Vi mangler et meget bredere økosystem af investeringsfonde, impact-investeringsfonde, som også kan mobilisere de private erhvervsdrivende fonde, som kan mobilisere pensionskasserne, og som kan mobilisere private investorer til at løse de udfordringer i verden, vi står med; især og ikke mindst kan det bruges på klima og energi.

Jeg kunne også godt ønske mig, at der i redegørelsen havde været endnu mere fokus på det private erhvervsliv. Der er jo her et fokus på nogle af de erhvervsinstrumenter, vi har, men jeg vil sige, at det i en række lande, især faktisk i nogle af verdens mest skrøbelige lande, hvor staten nemlig i den grad har slået fejl, kan virksomheder og engagement i forhold til virksomheder spille en langt stærkere rolle. Men det er jo netop i de her lande, vi ser, at vores evne og vilje til at engagere os med det private erhvervsliv er mindst.

I Somalia, som er verdens mest privatiserede land, er det private virksomheder, der leverer til befolkningen, men vi har meget lidt fokus på dem. I Afghanistan må kvinderne ikke arbejde hos ngo'er eller hos FN, men de må gerne arbejde i de private virksomheder, og de arbejder der fortsat. Og netop her kan private virksomheder i Afghanistan jo være vores vigtige løftestang til en dialog om kvinders rettigheder i Afghanistan

Men her synes jeg vi skal tænke nyt i forhold til vores erhvervsinstrumenter. Jeg er ikke sikker på, at den måde, vi har skruet det sammen på i dag, er den helt rigtige. Tillad mig at give to eksempler fra min egen virksomhed om, hvordan man måske kunne gøre det anderledes.

Når man ser på Somalia, har de jo fødevarevirksomheder, der kan levere, men deres store problem er, at de ikke kan leve op til de certificeringer, vi har i Europa. Der engagerede vi os og fik fødevarecertificeret en virksomhed i Somalia, og det førte faktisk efterfølgende til en meget stor ordre fra en dansk virksomhed, da de kunne leve op til de her certificeringer. Så kom tørken i Somalia for alvor, og høsten slog fejl. Men hvis man nu i stedet for at lave alle mulige konsulentbårne ordninger simpelt hen sagde til virksomhederne, at hvis de kunne få klimacertificeret virksomhederne, B Corp-certificeret dem, fødevarecertificeret dem, miljøcertificeret dem rundtomkring i verden, så er der et kontant tilskud, og så skal I selv finde ud af, hvordan I gør det.

En af de ting, der har virket i skrøbelige lande, er i høj grad også støtte til transport. Det er klart, at transport ud af Somalia, transport ud af Afghanistan, transport ud af Niger er ekstremt dyrt. Hvis man ringer til Mærsk og spørger, vil en enkelt palle med 500 kg ud af Afghanistan, af 50-60.000 kr. Det er helt prohibitivt for nogen form for handel med et land som Niger, men det er det, Niger har brug for. Det er et fødevareproducerende land, og de kunne levere masser af fantastiske råvarer til os - niabébønner og shuffanødder og andre ting – men dér er der brug for nye måder at sætte ind med støtte på, og det er amerikanerne gået i spidsen for.

Bare til sidst. Det multilaterale område har godt med fokus på kernebidrag. Vi skal også ind og arbejde langt tættere sammen med den afrikanske union. Og så ros for den fortsatte åbenhed i udviklingssamarbejdet – der går Udenrigsministeriet foran, og det vil jeg gerne anerkende. Tak for ordet.

Kl. 16:45

Tredje næstformand (Karsten Hønge):

Der er ingen korte bemærkninger. Tak til hr. Christian Friis Bach, Radikale Venstre. Næste ordfører er hr. Alex Ahrendtsen, Dansk Folkeparti.

Kl. 16:45

(Ordfører)

Alex Ahrendtsen (DF):

Tak, formand. Udenrigsministeriet og ministerens redegørelse for den danske udviklingsindsats er glimrende. Den er et godt afsæt for en debat i Folketingssalen. Jeg vil ikke komme ind på alle aspekter af den, men nøjes med at koncentrere mig om de mere problematiske indsatser. Jeg vil dog ikke undtagelsesvis undlade at henlede opmærksomheden på, at Vesten i årtier har givet tusindvis af milliarder kroner i udviklingsbistand, og jeg fornærmer nok ingen ved at sige, at denne behjertede indsats ikke har forbedret tilværelsen synderligt for de lande, vi har støttet. Dermed ikke sagt, at nogle få har oplevet forbedringer. Faktisk kan man sige, at det nogle steder er værre end nogen sinde. Det er altså ikke udviklingsindsatser, der skaber forbedringer generelt.

Nu til selve redegørelsen. Ved gennemlæsning bliver det klart for læseren, at Danmark støtter: 1) udemokratiske muhamedanske lande, 2) lande, hvor kristne forfølges – stort set alle muhamedanske lande – og 3) lande, hvor befolkningstilvæksten er ude af kontrol. Det er uforståeligt, at Danmark belønner udemokratiske og kristenforfølgende lande med udviklingsbistand. Det må ophøre. Det er også uforståeligt, at Danmark ikke gennem sin udviklingsindsats sætter ind over for den voldsomme befolkningstilvækst i især Afrika. Befolkningstilvæksten er hovedårsagen til sult, tørke, krig og migration. Det må ændres.

Derfor bør der investeres langt mere i Investeringsfonden for Udviklingslande (IFU). Fonden skabte ved hjælp af 1,5 skatteyderbetalte mia. kr. en tilsvarende privatkapital for 1,4 mia. kr. Det vil sige, at 1 skattekrone blev til 1 privat krone. Det er med andre ord langt bedre end at støtte nødhjælpsorganisationerne, som med deres enorme lønninger og administrative bureaukrati har en venstreorienteret, woke dagsorden. Derfor har Dansk Folkeparti også foreslået, at vi ændrer tildelingen af de statslige midler. I dag har Folketingets medlemmer ingen indflydelse på, hvilke organisationer der modtager midler. Vi så gerne, at der blev lavet en fordelingsnøgle efter partiernes størrelse, så de enkelte partier kunne tilgodese organisationer, de kan stå inde for.

Sluttelig vil jeg sige, at redegørelsen giver et glimrende overblik, men også er kendetegnet af overdreven optimisme, som andre også har været inde på. Mørke skyer trækker op over Europa. I takt med forbedrede levevilkår vil de afrikanske befolkningsmasser i de kommende årtier sætte sig i endnu større bevægelse mod de europæiske kyster, fordrevet af krig, sult, tørke og drømmen om et bedre liv. De mange udviklingsmilliarder vil kun forstærke denne proces. Tiden er derfor kommet til at gøre tingene anderledes. Udviklingsstøtten skal omlægges til at være fuldstændig markedsbaseret. Så har vi en chance for, at landene med tiden vil arbejde sig ud af fattigdommen til gavn for det enkelte menneske og til gavn for borgerne i disse lande. Med disse ord takker Dansk Folkeparti for redegørelsen. Tak.

Kl. 16:49

Tredje næstformand (Karsten Hønge):

Der er en kort bemærkning til hr. Christian Friis Bach, Radikale Venstre.

Kl. 16:49

Christian Friis Bach (RV):

Tak for det. Jeg noterede bare, at ordføreren gjorde meget ud af forholdene for kristne mindretal rundtomkring i verden og deres frihed og muligheder. Nu har Dansk Folkeparti jo i løbet af den sidste uge fremsat forslag om at begrænse muligheden for at bygge stormoskéer og kvinders mulighed for at gå med tørklæde – forslag, som entydigt er i strid med en af de mest grundlæggende menneskerettigheder i verden, religionsfriheden, tilbage fra den amerikanske uafhængighedserklæring.

Jeg vil bare høre ordføreren: Når vi begrænser religiøse mindretals muligheder i Danmark, kan det så svække vores kamp for de religiøse mindretals muligheder udeomkring i verden?

Kl. 16:49

Tredje næstformand (Karsten Hønge):

Ordføreren.

Kl. 16:49

Alex Ahrendtsen (DF):

Synes spørgeren virkelig, at det er en tjenlig sammenligning, at man sammenligner mord og forfølgelse i disse lande, hvor kristne dør, hvor de bliver forfulgt, hvor de bliver voldtaget, med forholdene i et land som Danmark, hvor alle har lige muligheder, men hvor vi vil sætte ind over for ekstreme islamiske miljøer, som vil undergrave det her frie, skønne, dejlige velfærdssamfund? Det synes jeg ikke er en rimelig sammenligning, hr. Christian Friis Bach. Det bliver jeg bare nødt til at sige.

Kl. 16:50

Tredje næstformand (Karsten Hønge):

Spørgeren.

Kl. 16:50

Christian Friis Bach (RV):

Det var heller ikke det, jeg sammenlignede. Jeg spurgte bare, om det, hvis man nu f.eks. forbyder at bygge stormoskéer i Danmark, så vil svække vores kamp for, at kristne mindretal rundtomkring i, lad os sige muslimske lande skal have lov til at bygge kirker, måske endda store kirker. Tænker ordføreren, at det kunne være sværere for os at løfte det, når man begrænser mulighederne for at udtrykke sin religion frit i Danmark?

Kl. 16:50

Tredje næstformand (Karsten Hønge):

Ordføreren.

Kl. 16:50

Alex Ahrendtsen (DF):

Den dag, Saudi-Arabien, Afghanistan, Irak og andre lande tillader opførelsen af kirker og katedraler, vil jeg også gå ind for, at de kan gøre det samme i Danmark. Men indtil da vil jeg bekæmpe det, for stormoskéerne er ikke noget, der gavner det danske samfund. Det skaber ekstremisme, og det undergraver demokratiet, det undergraver ligestillingen, og det undergraver alt, hvad vi står for.

Kl. 16:51

Tredje næstformand (Karsten Hønge):

Næste korte bemærkning er til hr. Michael Aastrup Jensen, Venstre.

Kl. 16:51

Michael Aastrup Jensen (V):

Jeg må indrømme, at der var noget, jeg blev lidt forundret over. Det er, at Dansk Folkeparti det ene øjeblik siger, at vi intet gør for at forhindre befolkningseksplosionen i Afrika. Altså, hvad i alverden vil man så sige, vi gør i forhold til SRSR? Hvad gør vi i forhold til familieplanlægning? Hvad gør vi så i forhold til at sørge for, at man kan få sådan nogle ting som beskyttelse i form af kondomer og alt muligt andet, som Danmark har en ledende rolle i? Det er præcis det formål, men det koster jo penge. Så hvis man gør det, at man siger, at befolkningseksplosionen er en rigtig, rigtig vigtig ting at se på, men at vi for resten ikke vil betale noget til det, at vi håber, det løser det sig selv, hvad er så det eneste, man får ud af det? Det er jo præcis det, som jeg troede Dansk Folkeparti gik op i, nemlig at der så kommer endnu flere migrantbølger rettet mod Europa.

Så det, Dansk Folkeparti er imod, vil bare skabe endnu mere af det, som Dansk Folkeparti også er imod. Kan Dansk Folkepartis ordfører ikke godt selv se det problematiske i det?

Kl. 16:52

Tredje næstformand (Karsten Hønge):

Ordføreren.

Kl. 16:52

Alex Ahrendtsen (DF):

Nej. Kan hr. Michael Aastrup Jensen ikke se, at i disse 40-50 år, hvor man har givet udviklingsbistand, har der bare været en enorm befolkningstilvækst i bl.a. Afrika? Så det har ikke hjulpet. Det, der hjælper på en befolkningstilvækst, er, at uddannelsesniveauet bliver hævet, at velfærdsniveauet bliver hævet, og at indtægtsniveauet bliver hævet. Den bedste måde at gøre det på er gennem markedsbaseret udviklingssamarbejde, og det undrer mig, at et liberalt parti som Venstre ikke kan støtte en markedsbaseret tilgang. Det forstår jeg simpelt hen ikke.

Kl. 16:53

Tredje næstformand (Karsten Hønge):

Spørgeren.

Kl. 16:53

Michael Aastrup Jensen (V):

Vi er jo også fuldt i gang. Så derfor, hvor vi på den ene side bekæmper en befolkningseksplosion, som vi er enige om – vi er så åbenbart ikke enige om, hvordan man bekæmper befolkningseksplosioner; nogen tror, vi bare gør det ved at håbe, vi andre gør det med handling – så handler vi jo også i forhold til at få folk ud af fattigdom. Det er jo præcis det, det jo også handler om i forhold til at få skabt private jobs i en lang række af de afrikanske lande. Som jeg også selv nævnte i min tale, handler det også om sådan noget som toldmure, som er et kæmpeproblem blandt de forskellige afrikanske lande. Hvad kræver det alt sammen? Det kræver penge, det kræver handling, og det kræver danske virksomheder, som er aktive de her forskellige steder. Det kræver en tilstedeværelse og en anerkendelse af behov.

Kl. 16:53

Tredje næstformand (Karsten Hønge):

Hr. Alex Ahrendtsen.

Kl. 16:53

Alex Ahrendtsen (DF):

Den statslige tilgang, som Venstre åbenbart er tilhænger af, fra Vestens side har medført en befolkningseksplosion uden sidestykke i historien. Så det nytter jo ikke; det hjælper jo ikke. Det, der til gengæld hjælper, og det ved vi, for det kan vi jo se, er, at uddannelsesniveauet hæves, at velfærdsniveauet hæves, og at der kommer en markedsbaseret tilgang, så de kan tjene deres egne penge, få stolthed og investere i deres samfund i stedet for at være afhængige af bistandsmidler fra Vesten. Det øger befolkningseksplosionen. Det viser historien, og det viser tallene. Derfor kommer de herop.

Kl. 16:54

Tredje næstformand (Karsten Hønge):

Næste korte bemærkning er til fru Trine Pertou Mach, Enhedslisten.

Kl. 16:54

Trine Pertou Mach (EL):

Tak for det. Jeg vil gerne tage fat i noget andet, som ordføreren siger, nemlig at ordføreren mener, at det er bedre, hvis vi her i Folketingssalen sidder og beslutter os for, hvilke udviklingsorganisationer det er, der så at sige skal udliciteres opgaver til. Mener ordføreren i ramme alvor, at et folketingsvalg, der afgør, hvem der sidder på Christiansborg, er det, der skal afgøre, hvilke organisationer der er bedst til at levere opgaver og løfte den strategi, som vi har vedtaget i fællesskab, eller er det i virkeligheden faglige, objektive kriterier udarbejdet et andet sted, men mere end en armslængde væk fra Christiansborg?

Kl. 16:55

Tredje næstformand (Karsten Hønge):

Ordføreren.

Kl. 16:55

Alex Ahrendtsen (DF):

Væk med armslængden. Det, der sker i dag, er oftest ikke fagligt, men i lige så høj grad politisk – altså en politisk, oftest venstreorienteret, dagsorden.

Vi tror på, at når 12 partier eller 10 partier eller 8 partier får mulighed for ved hjælp af en fordelingsnøgle at pege på udviklingsprojekter eller organisationer, vil der blive en bredere politisk fordeling. Så ja, det går vi simpelt hen ind for.

Kl. 16:55

Tredje næstformand (Karsten Hønge):

Spørgeren.

Kl. 16:55

Trine Pertou Mach (EL):

Jamen vil ordføreren så ikke fortælle mig, hvad det er for en viden, ordføreren vil stå på, når man skal vælge, hvad det er, der virker? Ender man ikke meget nemt i det, som ordføreren i virkeligheden siger lige nu foregår i Udenrigsministeriet, altså at det bliver rent smagsdommeri og venneaftaler, der kommer til at styre, hvem det er, der skal udføre opgaver ude i den store verden med dansk udviklingsbistand i lommen, hvorimod man rent faktisk, som det er nu, har organisationer, som bliver valgt, fordi de er superdygtige til det, de gør, og leverer de opgaver, som de skal, inden for den strategi, vi her har vedtaget?

Kl. 16:56

Tredje næstformand (Karsten Hønge):

Ordføreren.

Kl. 16:56

Alex Ahrendtsen (DF):

Jo, det vil blive smagsdommeri, men det vil blive smagsdommeri med balance. I dag er der smagsdommeri med slagside, nemlig til venstre. Og jeg kan godt forstå, at Enhedslisten ikke går ind for det her, fordi man i høj grad har et tæt samarbejde med Mellemfolkeligt Samvirke, Folkekirkens Nødhjælp og andre organisationer, som har en venstreorienteret slagside. Vi tror på den markedsbaserede tilgang – det gør de oftest ikke – og derfor tror vi på, at en fordelingsnøgle vil understøtte de organisationer, som arbejder på en markedsbaseret tilgang. Det har vi ingen mulighed for at få indflydelse på nu, og derfor ønsker vi en anden fordeling.

Kl. 16:56

Tredje næstformand (Karsten Hønge):

Næste korte bemærkning er til fru Sascha Faxe, Alternativet.

Kl. 16:56

Sascha Faxe (ALT):

Tak. Det er ikke nogen hemmelighed, at vi i Alternativet også synes, at IFO er en rigtig god måde til at styrke nogle sammenhænge på rundt omkring i verden, fordi vi også går uden om nogle strukturer, som vi ikke har lyst til at støtte. Men når vi så får uddannelse ind i det, kunne jeg godt tænke mig at høre ordføreren redegøre for, hvordan vi igennem privatisering af det private erhvervsliv styrker uddannelse i de dårligst stillede områder i verden.

Kl. 16:57

Tredje næstformand (Karsten Hønge):

Ordføreren.

Kl. 16:57

Alex Ahrendtsen (DF):

Når et land får mulighed for at afsætte sine varer, øger det også sine indtægter, og når det øger sine indtægter, får det også mulighed for at beskatte dem. Når det får øget muligheder for at beskatte, får det også flere indtægter og midler til at investere i uddannelse. Når man får flere midler til at investere i uddannelse, bliver niveauet også hævet på sigt. Så det er en god cirkel, man sætter i gang. Det er det, vi bl.a. har gjort i Danmark. Investeringer i uddannelse er vejen frem.

Kl. 16:57

Tredje næstformand (Karsten Hønge):

Spørgeren.

Kl. 16:57

Sascha Faxe (ALT):

Ja, det er helt rigtigt. Det er bare en relativt langsommelig måde at gøre det på, for vi har jo trods alt været i gang siden slutningen af 1700-tallet med den proces, som vi står oven på i dag, så det er ca. 250 år. Det samme gør sig gældende for befolkningsudviklingen, for den befolkningsudvikling, vi har i Danmark, er jo også en udvikling på baggrund af 250 år. Så derfor kunne jeg godt tænke mig at høre, hvordan ordføreren vil redegøre for, hvordan, som der blev sagt i talen, den befolkningsudvikling, vi ser, adskiller sig dramatisk fra det, vi har set før i verdenshistorien. Og jeg tænker ikke med den baggrund, jeg har som historiker, at der er den store adskillelse i forhold til, hvordan vi har set det i andre dele af verden. Så hvordan adskiller det sig fra vores udvikling mellem ca. 1750 og 1920?

Kl. 16:58

Tredje næstformand (Karsten Hønge):

Ordføreren.

Kl. 16:58

Alex Ahrendtsen (DF):

Det kan faktisk gå relativt hurtigt. Det behøver ikke at tage 200 år. Der er lande, der er områder, hvor der er et fald i befolkningsudviklingen, bl.a. fordi velstandsniveauet er blevet hævet. Jeg kunne nævne Sydkorea, som i 1950'erne var et land på niveau med Ghana, lige så fattigt, og i dag er det et supermoderne land. Men på grund af velfærdsniveauet og velstandsniveauet og uddannelsesniveauet er befolkningstilvæksten blevet til et befolkningsfald.

Kl. 16:59

Tredje næstformand (Karsten Hønge):

Der er ikke flere korte bemærkninger. Tak til hr. Alex Ahrendtsen, Dansk Folkeparti. Næste ordfører er fru Sascha Faxe, Alternativet.

Kl. 16:59

(Ordfører)

Sascha Faxe (ALT):

Jeg vil starte med at takke ministeren for redegørelsen. Jeg er rosinen i pølseenden, så der har været mange takke i dag.

Jeg vil sige, at det gør mig sådan helt grundlæggende glad at se, at Danmark fortsat engagerer sig konstruktivt og langsigtet og lokalt i verdens brændpunkter og udsatte områder. Og det gør mig også glad, at der særlig er fokus på de grønne indsatser, f.eks. på det afrikanske kontinent, hvad vi af gode grunde hilser velkommen i Alternativet. Og vi noterer os også, at ministeren redegør for, at Danmark ønsker at bidrage til, at færre mennesker på sigt har behov for at flygte fra klimaforandringer og ringe fremtidsudsigter mere generelt i deres hjemlande. Så det støtter vi absolut op om.

Fremtiden byder med meget, meget stor sikkerhed på enorme konsekvenser for verdens mest udsatte mennesker, især og ikke mindst på grund af klimakrisen. De mennesker vil som andre i krise før dem ikke bare sidde på deres hænder og vente på, at de ser deres fremtid forsvinde. Mange af dem kæmper allerede nu med alt, hvad de har, både for at tjene til dagen og vejen, men også for at fremtidssikre deres hjemstavn, og ministeren har selv berettet, hvordan der har været en rejse til Mikronesien, de øer, som forsvinder, for at se, hvordan man allerede der knokler for det. Det vil vi jo se meget mere af.

Men mange steder kan man ikke løfte den her opgave selv, ikke så meget på grund af de menneskelige ressourcer. Set fra mit perspektiv og de erfaringer, jeg har med det, tror jeg egentlig, at verdens udsatte nok i kraft af de udfordringer, livet har budt dem, er mere arbejdsomme og opfindsomme, end vi måske er her, hvor vi har levet i mere trygge rammer. Men det er simpelt hen på grund af manglende midler, investeringer og teknisk kunnen. Så derfor står vi jo i Danmark klar til at hjælpe, og det kan vi se i redegørelsen at vi fortsætter med.

Men selv med Danmarks hjælp ser vi, at mange har behov for at forlade deres hjem, og det har mennesker jo gjort helt naturligt gennem hele menneskehedens historie. Det ligger i vores natur. Hvis der er noget, der ikke understøtter det liv, vi har, så søger vi mod et bedre liv. Og det er, fordi vi som art både har en trang til overlevelse, men det er også fordi vi har håb. I en eller anden udstrækning har vi som mennesker håb som en af de ting, der bor dybt inden i os. Vi drømmer, vi tror på noget, der er bedre, og det gælder folk i København, det gælder folk i Afrika, det gælder i Asien, det gælder i Sydamerika, det gælder over hele verden.

Alternativet er også bygget på håb og drømme og på ønsket om en konstruktiv og human, ambitiøs tilgang til at løse verdens problemer. Derfor så hilser vi også Alternativet som sagt regeringens initiativer velkomne, og vi kunne også godt på samme tid, som det er nævnt af flere ordførere før mig, ønske os, at ambitionsniveauet hæves på nogle områder.

Målet og også resultater er i vid udstrækning, også selv om vi ser, at nogle af pengene ikke er blevet udmøntet, at vi bruger 0,7 pct. af bni på vores udviklingsbistand, men vi kunne gøre det bedre. Og vi har også, som det blev nævnt, haft nogle samtaler, bl.a. i går hos Globalt Fokus, om, hvordan vi kan hente pengene andre steder fra. Vi har også i Alternativt været ude og komme med nogle bud på, hvor vi finder de penge, så det hele den grønne indsats og klimaindsatsen ikke bliver taget fra bistanden. Så det er et af de steder, som vi rigtig godt kunne tænke os at rykke rundt på nogle af midlerne. For hver krone, som vi investerer i de lande, der i forvejen har mindst og står til at miste mest, når vi virkelig, virkelig langt, altså meget, meget længere, end vi gør mange andre steder.

Særlig har vi i Alternativet et blødt punkt for de unges fremtid, for ikke blot i Danmark, men også når vi ser rundt omkring i verden, er det egentlig deres livsgrundlag, som det her kommer til at handle om. Så derfor ser vi, at der er en styrkelse af civilsamfund, en styrkelse af uddannelser og grønne jobs. For vi ved godt, at selv om folk, når de bliver presset, ender med at flygte, så ville de allerallerhelst bare blive. Så derfor ser vi, at skolegang er et kæmpe vigtigt fundament for demokrati og fattigdomsbekæmpelse, og som der også er blevet nævnt, er det altså også på den lange bane, når processen har været igennem og man har fået uddannelsen, også en løftestang for klima og miljø. Bedre uddannelse gør, at vi agerer anderledes, især hvis det er kvinder eller piger, der får den uddannelse, betyder det, at man får færre børn, og at man ved, hvordan man skal fyre op om sin aftensmad. Man har ikke en lille bunke charcoal eller noget brænde et eller andet sted. Men lærer at gøre det i en anden sammenhæng, og så sparer man allerede der. Det er nede i de små, men det går hele vejen op. Derudover er uddannelse også fundamentet for, at unge får den dannelse og det fundament, hvor de føler, at de har en stemme i deres samfund. Det bliver styrket til at mere aktivt samfundsliv, og det er både som frivillige og som professionelle senere.

Kl. 17:05

Nu nævnte ordføreren fra Venstre, at vi også havde DUF, og i sidste uge var der nogle af os, der var sammen med de unge fra DUF, der fortalte om de der oplevelser, de har, altså at når de kommer ud og laver noget ung til ung-samarbejde, oplever de den forandring, der sker i den styrkelse af den demokratiske stemme, som de unge har.

Jeg har selv arbejdet med det i mange år, og jeg kan sige efter mere end 30 år, at jeg kan se, at den styrkelse, man opnår i ungdommen, fortsætter ind i voksenlivet. Det kan jeg se rundtom i de lande, som jeg har arbejdet med. Det sker både på det frivillige niveau – vi har virkelig mange frivillige på det her område i Danmark – men også på et professionelt ngo-niveau og i vores forskellige partnerskabssamarbejder.

Jeg havde egentlig ikke tænkt mig at tage det her op, men jeg syntes alligevel lige, vi skulle tage den op qua det, der blev sagt i den tidligere ordførers tale, nemlig det, som handler om befolkningstilvækst osv. Det handler jo også om uddannelse, det handler om en målrettet indsats i øjenhøjde.

I sidste uge talte jeg med nogle af de unge frivillige fra Sex & Samfund, som fortalte, at de, når de har været af sted – de har et projekt i Kenya – og når de så kommer tilbage igen efter noget tid, kan se, altså helt aktivt se, at de har været med til at forebygge teenagegraviditeter, været med til at sikre, at der er nogle kvinder, der får en uddannelse, og så synes jeg faktisk, vi lykkes i vores udviklingsbistand for meget, meget få midler. For der er ikke nogen tvivl om, at den indsats, vi har i DUF, er en relativt billig indsats.

Så lad os investere i ungdommen i de mest udsatte områder i verden og i, at de får nogle bedre chancer for det gode liv der, hvor de er, så de ikke skal tage den farefulde og uvisse rejse på tusindvis af kilometer væk fra deres hjem og deres elskede, altså hele deres identitet, for at søge noget, som er en overlevelsesmulighed. Og lad os gøre det på en grøn måde.

En grøn, lokal fremtid bygget på muligheder for unge ambitiøse mennesker er noget, vi i Alternativet gerne vil se mere af. Verdens brændpunkter har problemer nok, og der er også håb, hvis lande som Danmark vil bidrage med penge og viden.

Til trods for det kan det jo ikke gå ubemærket hen fra vores side, at regeringen mener, at Danmark så er et nærområde til krig, og at vi ved behændigt at kategorisere Danmark som sådant har åbnet for at lade Danmark modtage udviklingsbistand. Jeg er helt med på, at det kan vi godt gøre i forhold til OECD's måde at gøre det på, men i vores ende er vi ikke synderlig begejstrede.

Modtagelse og indkvartering af ukrainere i Danmark, der i øvrigt arbejder og bidrager til den danske økonomi, vil Danmark modtage 2,9 mia. kr. for i udviklingsbistand, og det vil sige, at Danmark faktisk bliver det største udviklingsland – nærområde til et udviklingsland – og enkeltstående modtager af vores egen udviklingsbistand.

Samtidig vurderer Udlændinge- og Integrationsministeriet, at vi forventer at modtage 14.000 ukrainske flygtninge i 2023. Så det er også en relativt dyr indsats, hvis vi holder det op mod de ting, jeg nævnte før fra DUF, hvor de i dag modtager det, jeg husker som – og nu er jeg fuldstændig ude i et slag på tasken – lidt under 20 mio. kr., ikke?

Så det er mere for at se det i relation til 2,9 mia. kr. for 14.000 flygtninge. Jeg er med på, der er ting rundt om det, men det er faktisk tallene, og det skal også lige siges, at jeg har tallene direkte fra ministeriet; jeg har faktisk spurgt om det her, så dem hiver jeg så ikke op af hatten – det kan jeg godt love.

Så de her penge kommer ikke til at blive brugt på de mennesker, altså de millioner af mennesker, der har brug for hjælp, f.eks. gennem grønne initiativer i Bangladesh, på menneskerettigheder i Syrien eller humanitær hjælp i Yemen. De bliver sendt ind i et system, som i forvejen er et af verdens rigeste samfund, nemlig Danmark, og det synes vi ikke er nogen særlig god idé.

Det blev før nævnt, at sloganet for verdensmålene er »Leave No One Behind«, og for mig at se er det egentlig det, der er hele det store hvorfor. Altså, det er derfor, vi er her. Vi er et verdenssamfund, vi er et globalt samfund, vi har en samhørighed, vi er en menneskehed på tværs af planeten, og den enes overlevelse hænger sammen med den andens overlevelse.

Forestillingen om, at vi kan lukke lande, og at vores liv ikke hænger sammen, hører fortiden til. Derfor er det her vigtigt, og jeg tænker faktisk, at når hr. Christian Friis Bach snakker om at kalde det bloktilskud eller at finde nogle andre definitioner på det her, er vi i Alternativet meget åbne over for at tage den snak. For det er supervigtigt, at vi begynder at se det, som at det er en måde, hvorpå vi omfordeler og understøtter hinanden som en del af et fællesskab.

Kl. 17:09

Tredje næstformand (Karsten Hønge):

Ja tak. Der er ingen korte bemærkninger. Tak til fru Sascha Faxe, Alternativet. Den sidste ordfører er hr. Kim Edberg Andersen, Nye Borgerlige. Hr. Kim Edberg Andersen, Nye Borgerlige? (Kim Edberg Andersen (NB): Jeg har ellers sagt, jeg ikke ville have ordet). Det skulle vi så opleve – en politiker, der ikke ønsker ordet, men dog er til stede. Så er turen kommet til ministeren for udviklingssamarbejde og global klimapolitik.

Kl. 17:10

Ministeren for udviklingssamarbejde og global klimapolitik (Dan Jørgensen):

Tak for det. Voltaire skrev engang et brev til en ven, som han indledte: Undskyld, at jeg skriver så langt et brev, jeg havde ikke tid til at skrive et kort. Med det mente han selvfølgelig, at det er ulig meget nemmere bare at skrive alle sine tanker analyser og argumenter ned, end det er at kompensere dem på færre linjer. Det har også været en udfordring på små 30 sider at beskrive Danmarks udviklingspolitik og ovenikøbet også holde det op imod udviklingen i den store verden og den strategi, som vi udmønter med vores udviklingspolitik. Men vi har forsøgt, og jeg takker for de rosende ord, og jeg noterer de mere kritiske, og næste år vil vi forsøge at gøre det endnu bedre.

Jeg vil også gerne starte med at takke for nogle rigtig, rigtig gode taler. Dem af jer, der kender mig, ved, at jeg aldrig ville sige sådan noget, hvis ikke jeg virkelig mente det. Det er virkelig tydeligt, at vi har nogle ordførere, der ved noget om området, og som er engageret i det, og det er en fornøjelse, når man er minister for området. Så tak for det. Det overrasker mig ikke meget, fordi vi også har gode debatter og diskussioner med hinanden, når vi mødes, specielt i kredsen bag strategien, men også bredere. I forlængelse heraf vil jeg så også godt sige, at de ting, som så ikke er med i redegørelsen, som I med rette siger de godt kunne have været, er i meget velkommen til også at bede om at få et deep dive af eller en længere analyse eller diskussion af, enten i udvalget eller nævnet eller ovre i ministeriet under lidt mere uformelle former ved mig. Det stiller jeg meget gerne op til, som I ved.

Danmark er et lille land med et stort hjerte. Vi er et af de få lande i verden, som giver 0,7 pct. af vores bni i udviklingshjælp, og vi har været det i over 40 år. Det er noget, som de lande, der har haft gavn af vores hjælp, de lande, som betragter os ikke bare som du donorer, men som partnere, sætter pris på. Det er faktisk lidt svært at sætte ord på, hvor stolt man bliver på kongerigets vegne, når man har den ære, som der ligger i mit hverv, når man en gang imellem kommer ud og møder nogle af de mennesker, vi hjælper – navnlig dem, vi hjælper umiddelbart. Det barn, der får en lille pose med sådan noget pasta, der er lavet af peanuts, fordi det er det allermest næringsrige, man kan give i Afarregionen i det nordlige Etiopien, og hvor man ved, at det er danske penge, der har betalt det her, og havde den lille pige ikke fået det, er det ikke sikkert, at hun havde overlevet. Det er klart, at det, at vi er i stand til at hjælpe så mange mennesker umiddelbart, hvad enten det handler om fødevarer, det handler om at få beskyttelse, når man har været udsat for en katastrofe og må flygte, når det handler om et jordskælv i Tyrkiet eller Syrien eller få vand eller få sin gård op at køre igen efter en mislykket høst – alle de der helt umiddelbart konkrete ting, som hjælper nu og her, skal vi selvfølgelig være stolte af, men vi skal hele tiden også arbejde på at arbejde på at blive endnu bedre til at gøre det mere effektivt, så vi hjælper flere. Det gælder også den anerkendelse, vi får, og den forskel, vi har gjort som land i det lange træk.

Det er virkelig et faktum, at vi i Danmark igennem rigtig mange år, fire årtier, har formået at give så stor en hjælp, som altså relativt i forhold til vores rigdom her i landet er stor, men som mange steder også nominelt, altså i kroner og øre, er kæmpestor, og hvor vi også der er blandt de største, både i de enkelte lande eller på enkelte indsatsområder eller som enkeltdonorer til forskellige FN-institutioner eller andre institutioner. Så min første grundlæggende pointe er, at vi er et lille land, som gør en stor forskel. Et af de udtryk, jeg hører alleroftest, næsten så meget, at jeg trækker på smilebåndet, fordi det næsten er en kliché, er: You punch above your weight. Det er et udtryk, der er lånt fra boksesporten og handler om, at man i overført betydning simpelt hen bokser i en vægtklasse, der er tungere end den, man egentlig burde være i, når man ser på, hvor meget man vejer. Så langt, så godt.

Kl. 17:15

Men verden forandrer sig, udfordringerne forandret sig, og derfor er det heller ikke nok bare at sætte nogle penge af, og det er heller ikke nok bare at sige: Jamen vi har noget erfaring, og vi har altid givet penge til dette eller hint. Vi bliver også nødt til løbende at blive klogere, og jeg er enig med dem af jer, der har påpeget, at der er brug for mere analyse af, hvad der egentlig virker og ikke virker. Der er også brug for flere diskussioner af de dilemmaer, der er, for udviklingspolitikken er, og det er de fleste politikområder, men udviklingspolitik er i særdeleshed fyldt med dilemmaer. Hvad gør man, når et land opfører sig udemokratisk og knægter menneskerettigheder? Fortsætter man så med at hjælpe dem? Ja, man har ikke meget lyst til at hjælpe magthaverne, men trækker man støtten, hvem er det så, det rammer? Ganske ofte vil det være præcis dem, vi gerne vil beskytte, det rammer. Hvad gør man, når Taleban siger i Afghanistan, som de har gjort lige nu, at kvinder ikke må arbejde, heller ikke for nødhjælpsorganisationer? Jamen det er jo frygteligt. Trækker vi støtten, ved vi bare, at dem, det går ud over, netop er de kvinder, vi gerne ville hjælpe. Omvendt kan vi heller ikke bare lade stå til. Vi bliver nødt til at have en reaktion på den beslutning, som jo er helt horribel.

I Uganda har man lige besluttet at indføre dødsstraf for homoseksualitet. Uganda modtager mange penge fra den danske stat i hjælp til forskellige projekter. Men det er også på den danske ambassade, at lgbt-personerne mødes og samles, og det er bl.a. med støtte fra Danmark, de har mulighed for at organisere sig og få deres stemme hørt. De siger jo ikke til os, at de ville ønske, at vi trak os ud af landet. Tværtimod siger de, at de ville ønske, vi bliver. Omvendt kan vi jo heller ikke bare sige, at det er fint nok, og at vi accepterer det, for der er forskellige kulturelle forhold, der gør sig gældende, det er jo et demokrati, og I må gøre, hvad I vil. Det kan vi ikke sige, når de så grundlæggende knægter menneskerettighederne. Så det er dilemmafyldt. Det er også dilemmafyldt – på et lidt andet abstraktionsniveau – at beslutte, hvor mange penge vi skal give til multilateralt samarbejde, og hvor mange vi skal give til bilateralt samarbejde. Når man laver noget bilateralt, har vi selv helt hånd i hanke med, hvad vi laver. Vi får også den goodwill, der følger med og dermed den politiske indflydelse, der følger med, og vi kan også indrette den fuldstændig efter de forskellige prioriteter og værdier, vi har i vores fælles strategi. Omvendt er det klart, at når vi arbejder sammen med andre via ofte store organisationer, kan vi gøre meget mere, fordi det er meget større programmer, og vi kan også have gavn af andres ekspertise.

Når hr. Christian Friis Bach f.eks. stiller spørgsmålet, om vi skal give mere budgetstøtte, er det også et dilemma, for ja, det er åbenlyst, at det vil der være brug for i rigtig mange lande af de årsager, som er blevet nævnt i debatten her, nemlig primært, at hvis et land skal være velfungerende og skabe mere lighed og bekæmpe klimaforandringer og bekæmpe fattigdom og sult og alt det der, kræver det også, at der er nogle stærke institutioner, et stærkt demokrati og en stærk stat. Omvendt er det noget af det mest sårbare i forhold til korruption, i forhold til måske at komme til at støtte de forkerte – dem, som ikke har de samme værdier, dem, som knægter menneskerettighederne – fordi det er sværere at kontrollere. Det er derfor, jeg måske er en lille smule skeptisk, i forhold til om vi skal gøre det fra dansk side direkte bilateralt. Omvendt har EU de muskler, der skal til til faktisk at lave den her form for støtte, fordi EU også kan gå ind og kontrollere pengene, så de bliver brugt ordentligt. Derfor er det den kanal, vi har valgt at bruge nu til at give den form for støtte.

Det her er bare et par af de dilemmaer, vi står over for, men forhåbentlig er det også eksempler på, at der ikke er mange ting, der er nemme i udviklingspolitikken. Derfor er det os også så godt, at vi har de her debatter, og derfor er det så godt, at vi har det løbende samarbejde, som vi har, hvor vi hele tiden og kontinuerligt tager op til kritisk eftersyn, hvad det er, vi gør.

Når man taler om en redegørelse, der skal give en vurdering af, hvor vi står lige nu, og hvor vi skal hen, er det måske mest rimeligt, at jeg bruger ekstra tid på at beskrive, hvad det er for ting, der har forandret sig. Jeg kan heller ikke finde ud af den tid her. Hvor lang tid har jeg tilbage? (Tredje næstformand (Karsten Hønge): 10 minutter og 49 sekunder, 48, 47, 46). Godt. Det er klart, at det er et faktum, at klimaforandringerne nu for alvor er begyndt at sætte ind. For bare få år tilbage kunne man måske stadig væk godt diskutere, om det var noget, der vil komme om 10 år eller 20 år. Selv de mest pessimistiske forskere regnede jo nok med, at der nok går nogle år, inden det for alvor rammer, men nu ved vi, at der stort set ikke findes et udviklingsland i verden, som ikke er ramt ganske alvorligt af klimaforandringerne allerede nu, og nogle af dem meget alvorligt, og det er altså nu, hvor den globale temperaturstigning er på lidt over 1 grad. Hvad sker der, hvis vi rammer 1,5 grader, hvilket desværre er ganske sandsynligt, hvorefter en masse af de her tipping points vil være nået, hvor mange selvforstærkende effekter vil sætte ind? Hvad sker der så? Ja, det er ikke svært at forestille sig, desværre. Det er langt flere, langt værre ekstreme vejrfænomener.

Kl. 17:20

Allerede nu ser vi forfærdelig tørke på sjette eller syvende år i træk på Afrikas Horn, og når vandet så endelig kommer, kommer det stærkere og oftere i form af storme og orkaner, så de heller ikke kan håndtere det. Nogle, som måske var vant til at skulle håndtere cykloner hvert femte eller tiende år, eller som kunne huske, at deres forældre havde snakket om, at det var der engang, da de var børn, bliver nu ramt af det med måneders mellemrum. I Stillehavsregionen er det nogle gange med dages mellemrum. Det er altså cykloner, som fuldstændig fejer landsbyer, huse, bygninger – alt – væk.

Det sker nu, og derfor er det at bekæmpe klimaforandringerne og det at tænke klimapolitik ind i udviklingspolitik ikke sådan et eller andet smart politisk greb. Det hører jeg i øvrigt heller ikke nogen af jer antyde at det skulle være, men jeg støder nogle gange på den kritik. Der er også nogle afrikanske lande, har jeg hørt, som har artikuleret en frygt – jeg vil faktisk sige med rette – altså at vi skal passe på, at vi ikke tager penge fra fattigdomsbekæmpelse og vi så bruger dem til at lave nogle vindmølleprojekter, som i øvrigt er så rentable, at de sikkert ville være sket alligevel.

Den fare – det skal vi lige have med som en parentes – er der jo. Den er der ikke i den danske politik, for det er jo ikke det, vi gør. Det, vi gør, er, at vi siger, at vi ved, at stort set alle de traditionelle udviklingspolitiske udfordringer, vi står over for – jeg har i hvert fald endnu ikke selv kunnet finde en udfordring, der ikke var det – er påvirket af klimaforandringerne. Der er de helt åbenlyse som fattigdom – det er klart, det giver sig selv – og der er tørke, orkaner, storme. Alt det her påvirker fødevareproduktionen, det lægger samfund ned, det smadrer arbejdspladser, det smadrer boliger, det ødelægger infrastruktur, det ødelægger energiinfrastruktur osv. Det er klart. Det tror jeg er den mest basale, grundlæggende, sammenhæng, som ingen kan benægte der er.

Men der er også nogle lidt mere indirekte sammenhænge. Tag f.eks. uddannelse. Noget af det første, der sker, når fattigdom rammer, når naturkatastrofer rammer, det her er ganske videnskabeligt velbelyst, er, at forældrene holder børnene hjemme fra skole, og så er spørgsmålet altså ikke, om der dér står en skole – hvilket der mange steder i verden heldigvis gør på grund af dansk støtte – spørgsmålet er, om de har råd til at sende børnene i den skole, eller om det er en luksus, de ikke føler de har råd til, fordi de børn skal bruge deres dag på at gå 50 km efter vand eller de skal arbejde eller datteren i værste fald skal giftes væk for tidligt eller i allerværste fald skal sælges. Det sker. Dermed jo ikke sagt, at vi ikke skal bruge penge på at bygge skoler og lave sanitet i skolerne, og det skal vi også, og det kommer vi også til. Vi har i 2023 sat 440 mio. kr. af til det, men vi bliver jo også bare nødt til at huske på, at det ikke nytter noget, at de skoler er der, og at der er rindende vand, hvis ikke børnene kommer der.

Alt det her skal ikke misforstås sådan, at vi så nu bare skal bruge hele vores udviklingsbistand på at begrænse udledningen af drivhusgasser, alene af den årsag at de lande, vi laver udviklingsbistand i, er dem, der har mindst skyld i, at vi står med et klimaproblem. Verdens mindst udviklede lande står kun for 4 pct. af verdens drivhusgasudledninger. Så det er ikke så meget det, der er formålet. Det primære formål vil være klimatilpasning. Klimatilpasning kan så betyde mange ting, og de rigtig gode klimatilpasningsprojekter er også projekter, som både begrænser drivhusgasudledningerne, og som hjælper med at tilpasse sig og skabe muligheder for vækst og udvikling i landet. Det kunne være at plante skov eller mangrove, det kunne være at hjælpe med at udbrede afgrøder, der er mere resistente over for tørke, det kunne være, sådan som vi gør det i flere afrikanske lande, at vi giver en kontant udbetaling til dem, der har allermest brug for det i et lokalsamfund, altså de fattigste og de svageste. Men de får ikke bare pengene. De får pengene for at udføre et stykke arbejde, og det stykke arbejde, de udfører, er klimatilpasningsprojekter, f.eks. at lave vandreservoirer, så kamelerne kan få vand, også når der er tørke, eller det kan være som i Addis Abeba, hvor vi hjælper med at støtte, at folk kan grave dæmninger, diger og huller, som kan sikre, at vandet ikke skyller byen væk, når det kommer.

Kl. 17:25

Så ikke bare problemerne hænger sammen, men ganske ofte – og heldigvis, kan man sige – hænger løsningerne faktisk også sammen. Og der er ikke én krone af dansk udviklingsbistand – ikke en eneste krone – som kun går til ét formål, når det handler om det grønne. Der er altså ikke én krone, der kun går til at skabe grøn energi, men der er flere af verdensmålene, som vi også sigter på at adressere med den samme krone. Det vil jo sige, at det de steder, hvor vi f.eks. hjælper med at lave grønne vedvarende energiprojekter, også handler om, at det er et verdensmål at sikre energi til mennesker, elektricitet.

Det er i øvrigt mange af de steder, hvor vi kan hjælpe, fordi vi har ekspertise fra dansk side i vedvarende energi, ikke bare den billigste energiform, det er ikke bare den energiform, der forurener mindst, selvfølgelig i forhold til drivhusgasser, men også i forhold til lokal forurening, altså luftkvalitet. Men det har jo faktisk også været den praktisk mest gennemførlige måde at levere energi på, fordi man simpelt hen ikke har de forskellige elektricitetsnet, de grid, der er nødvendige, og derfor kan man lave det lokalt. Der er meget nemmere med sol eller vind, end det er med så mange andre energiformer.

Det her er en erkendelse, som vi ikke kun er kommet til i Danmark, men det er en erkendelse, som lige nu også afspejler sig i debatten om at lave en reform af MDB'erne, herunder specielt selvfølgelig Verdensbanken. Det er et arbejde, vi fra dansk side går ind i med store ambitioner. Det er jo rigtigt, som det også er blevet sagt i debatten i dag, at udviklingshjælp og det at skaffe penge til udviklingshjælp ikke kun handler om at sætte de 0,7 pct. af, men at det også handler om, hvordan vi kan generere flere penge. Uanset hvad for en holdning man måtte have til, om klimabistanden skal være additionel eller ikke additionel, vil jeg bare lige helt personligt i en parentes bemærke, at jeg sådan set tror, vi skal være ret glade for, at det her med, at den skal være additionel, hverken i Danmark eller andre lande bliver tolket særlig krakilsk. For al den stund at der kun er omkring fem lande, der giver 0,7 pct., og der er ganske få, der giver over 0,7 pct., ville det jo, hvis klimabistanden kun måtte ligge oven i de 0,7 pct., så betyde, at der ikke ville blive givet nogen klimabistand. Men det var bare lige en parentes.

Hvad der er vigtigere, og hvad jeg tror vi har større chancer for at blive enige om, er jo, at der er brug for så mange flere penge. Altså, det er jo ikke milliarder, det er jo billioner, hvis vi samlet set ser på tab og skader, klimatilpasning, klimaomstilling. Mange af jer har fulgt debatten i COP-forhandlingerne, hvor vi har kæmpet for, at der skal samles 100 mia. dollars fra 2020 til 2025, som verdens rige lande skal give til verdens fattigste lande, og nu ser det endelig ud til, at vi efterhånden er ved at have samlet de penge. Danmark giver jo betragtelig mere, end vores størrelse egentlig tilsiger, men nu ser det så endelig ud til, at vi er ved at være i mål med det, og det er jo godt. Men det er 100 mia. dollars, og vi ved, at vi har brug for billioner.

Så der er brug for innovative kanaler. Vi har IFU, nogle af jer har nævnt det og rost det, og det er jo rigtigt, at det er en måde at geare vores investeringer på, og det skal vi blive endnu bedre til, og det tror jeg også vi bliver endnu bedre til i Danmark, og vi er i gang med at se på, hvordan man kan gøre det. Det er jo også klart, at det, når vi vælger at støtte via Verdensbanken, så faktisk er en endnu højere gearing af pengene, der sker. Så er det også bare vigtigt, at Verdensbanken bliver reformeret i en rigtig retning, sådan at den også begynder at have et klimafokus.

Godt, det er den ene store forandring ikke bare i dansk udviklingspolitik, men det er også, hvad jeg vil kalde et paradigmeskifte, i international udviklingspolitik, som er under udfoldelse, og hvor vi også på grund af vores rolle som et grønt foregangsland har en mulighed for at være med til at forme den politik i fremtiden.

Så er der Ukraine, og det er klart, at Ukraine nu sådan som land er den største enkelte modtager af vores udviklingsbistand, og det er de jo, fordi det er et land, der er i vores nærområde. Derfor har vi et særligt ansvar over for dem, og det handler selvfølgelig også om sikkerhedspolitik. Det handler også om, at vi, når nu vi selv igennem årtier har prædiket, at man skal hjælpe ekstra i sit nærområde, så også har en forpligtelse til at gøre det i vores nærområder. Så vil jeg også bare lige for en god ordens skyld understrege, at det også er udviklingspolitik, og at det også er humanitær bistand. Det er mennesker, der har fået deres hjem bombet; det er mennesker, der ikke har vand; det er mennesker, der har behov for sundheds- og sociale indsatser. Det er klassisk udviklingspolitik, og det er mange af de samme redskaber, vi har brugt i Asien, Afrika og andre steder i verden, som vi nu bruger i Ukraine. Tilsvarende er det klart, at det i årene, der kommer, forhåbentlig mere og mere bliver et spørgsmål om genopbygning og udvikling og mindre et spørgsmål om humanitær bistand. Men lige nu vil det være en balance mellem de to. Tak.

Kl. 17:30

Fjerde næstformand (Karina Adsbøl):

Tak til ministeren. Der er en kort bemærkning til hr. Christian Friis Bach, Radikale Venstre. Værsgo.

Kl. 17:30

Christian Friis Bach (RV):

Tak for det og også tak for gode refleksioner og i virkeligheden også svar på nogle af de ting, vi har rejst. En ting, jeg er lidt uenig i, er, at budgetstøtte bliver mere sårbart over for korruption. Det mener jeg faktisk ikke der er dokumentation for, tværtimod. For hvis man får opbygget de rigtige vagthunde, revisioner, ombudsmænd og medier, der holder øje med det, er det faktisk meget nemmere at holde øje med budgetstøtte end at holde øje med tusinder af projekter, som bare bliver godkendt af en minister bilateralt med nogle af dem, der kommer og gennemfører projekterne.

Jeg har mødt oppositionen i Burkina Faso engang. De var benhårdt imod regeringen, men de var stærke tilhængere af budgetstøtte, for det var det eneste, der gav dem mulighed for at sidde i et parlament som det her og stille spørgsmål og holde øje med pengene, for det gik gennem finansloven. Derfor kunne den politiske opposition gøre langt mere for at holde øje med pengene, end de kunne med noget af det, der gik uden om regeringen. Så jeg er faktisk af den modsatte opfattelse.

Men det, jeg vil spørge om, er så, om man fra regeringens side ønsker at gå ind aktivt at understøtte og videreudvikle de budgetstøtteinstrumenter og måske styrke den danske finansiering af dem, som EU har.

Kl. 17:31

Fjerde næstformand (Karina Adsbøl):

Ministeren.

Kl. 17:31

Ministeren for udviklingssamarbejde og global klimapolitik (Dan Jørgensen):

Jeg har to pointer til det. Nu nævner spørgeren et konkret eksempel på, at det ikke var et problem. Jeg tænker, at spørgeren nok også vil give mig ret i, at jeg nok også kunne nævne konkrete lande, hvor det ville være et problem. Ukraine kan jeg jo nævne som et eksempel, hvor de ministre, vi taler med, siger: Vi vil ikke have budgetstøtte; I må ikke må give os penge; I skal lave konkrete projekter, for vi er for bange for korruption, hvis vi får pengene og selv skal administrere dem. Igen er det et eksempel på, at verden er kompleks, for selvfølgelig er det rigtigt, at der vil være andre lande, hvor det nok godt vil kunne lade sig gøre.

Min pointe var nok egentlig også mere den, og jeg sagde det også i kontekst af at belyse dilemmaet omkring, hvad man gør bedst multilateralt, og hvad man gør bedst bilateralt, at om det så er en ekstra kontrol eller det er en kontrol, ligesom man har for alle andre penge, vi bruger, kan vi så lade stå hen. Uanset hvad skal der jo være kontrol med pengene, og der har EU altså nogle redskaber, som gør, at de er bedre egnet til det. Men det er en diskussion, jeg meget gerne tager videre.

Kl. 17:32

Fjerde næstformand (Karina Adsbøl):

Jeg kan ikke se, om spørgeren har trykket sig ind. Ønsker spørgeren den anden korte bemærkning? Ja. Værsgo.

Kl. 17:32

Christian Friis Bach (RV):

Det plejer bare at ske af sig selv.

Jeg vil nu sige, at der går betydelige pengebeløb igennem staten i Ukraine, ellers kunne staten ikke eksistere.

Men så vil jeg bare følge op på det, som fru Marianne Bigum og fru Sascha Faxe rejste, nemlig en iagttagelse af, at støtten til uddannelse faktisk går ned, og det gør den måske også i verden, og at der er behov for langt mere. Hvis det nu viser sig, at der er alle de penge, som ikke er blevet forbrugt i de sidste par år, kunne man så forestille sig, at ministeren virkelig satte ind og styrkede uddannelse? For der kan man jo virkelig nemt få afløb igennem de internationale mekanismer, som i redegørelsen bliver fremhævet som meget effektive.

Kl. 17:33

Fjerde næstformand (Karina Adsbøl):

Ministeren.

Kl. 17:33

Ministeren for udviklingssamarbejde og global klimapolitik (Dan Jørgensen):

Jeg er faktisk ikke helt sikker på, at jeg forstod spørgsmålet, men jeg forstod det sådan, at der blev spurgt, om der skal føres penge tilbage til uddannelse. Nej? Okay. Nu må vi se, hvordan det går med de her penge til flygtningeudgifter. Det er selvfølgelig klart, at vi håber på, at det beløb går ned – al den stund vi selvfølgelig gerne vil tage imod flere flygtninge, og der er også meget, der tyder på det. Hvordan de penge så skal bruges, må vi jo så også forhandle med hinanden i finanslovene.

Så blev der spurgt til det der med uddannelse, og det blev framet, som om vi skærer massivt på uddannelse, og der vil jeg bare sige, at det altså ikke er tilfældet – det gør vi ikke.

Kl. 17:34

Fjerde næstformand (Karina Adsbøl):

Tak. Så er der en kort bemærkning til fru Trine Pertou Mach fra Enhedslisten. Værsgo.

Kl. 17:34

Trine Pertou Mach (EL):

Tak for det, og tak til ministeren for nogle gode refleksioner her efter vores mange indlæg. Jeg har blot en konkret konstatering af, at anken mod, at vi bruger penge i, til og for Ukraine, ikke handler om, at vi gør det. Det handler om, hvor finansieringen kommer fra, og det er en ret væsentlig forskel. Det er jo et politisk valg, at man ikke har fundet nye penge til det, men at man tager fra verdens fattigste og bruger dem på det formål. Det er det, der er anken i den her sammenhæng.

Men jeg vil egentlig gerne stille det spørgsmål, som handler om noget af det, jeg også prøvede at spørge om i min tale. Den store udfordring er jo, at der er så mange ting, der bliver løftet ind i udviklingspolitikken, at den nærmest er ved at drukne. Altså, der er hele hensynet til fattigdomsbekæmpelse og menneskers rettigheder. Så vil ministeren i sin korte tid til at reflektere nu her sige lidt om: Hvad er det, vi kan gøre fremadrettet for at undgå, at det stærke fokus på grøn omstilling, klimafinansiering, klimabistand osv. også er fattigdomsbekæmpelse og også giver ejerskab over udviklingen til de mennesker, det hele handler om, og det ikke vedbliver at være noget, vi diskuterer i Danmark?

Kl. 17:35

Fjerde næstformand (Karina Adsbøl):

Ministeren.

Kl. 17:35

Ministeren for udviklingssamarbejde og global klimapolitik (Dan Jørgensen):

For det første er det et stærkt fokus på tilpasning. Altså, når FN's generalsekretær har været ude at fremhæve Danmark og Holland som de lande, andre lande bør kigge på i den henseende, er det, fordi vi har valgt at sætte over halvdelen af vores klimabistand af til tilpasning. For Danmarks vedkommende er det 60 pct.

Danmark er også gået forrest, når det handler om at lave en fond for tab og skader. Nu er der ikke nogen fond endnu, så derfor har vi ikke besluttet, præcis hvor meget der så skal i den, når den kommer. Men det betyder ikke, at vi ikke allerede er i gang med at bruge penge på tab og skaderelaterede ting og indsatser. Det gør vi. Det tror jeg skal være den hjørnesten vi skal bygge vores strategi omkring udvikling og klima på som den primære for at undgå den fare, der ligger. Og i de tilfælde, hvor vi så faktisk bruger pengene på mitigation, altså reduktioner, skal det også have andre formål. Der skal det også netop være at give billig strøm, elektricitet, som mennesker har råd til at få i de lande, hvor der er behov for det.

Kl. 17:36

Fjerde næstformand (Karina Adsbøl):

Tak. Spørgeren for sin anden korte bemærkning. Værsgo.

Kl. 17:36

Trine Pertou Mach (EL):

Tak for det. Så vil jeg gerne spørge om noget af det, som vi hørte ved et arrangement med DUF i sidste uge, som flere af mine kollegaer også har talt om. Der er jo det her internationale ungepanel, som ministeren selv har været stærkt engageret i med hensyn til at inddrage unge i diskussionen af udviklingssamarbejde og klimaindsatser. Hvad er ministerens ambitioner konkret på det område i forhold til at fastholde det fokus også fremadrettet, når det gælder koblingen mellem klima og udvikling?

Kl. 17:37

Fjerde næstformand (Karina Adsbøl):

Ministeren.

Kl. 17:37

Ministeren for udviklingssamarbejde og global klimapolitik (Dan Jørgensen):

Det er min intention at fortsætte med at lade mig og regeringen og Folketinget rådgive af de forskellige paneler, vi har, og de forskellige muligheder, vi har for det. Men endnu vigtigere er det også at hjælpe til med at arbejde for, at de unges stemme bliver hørt i forskellige sammenhænge som f.eks. COP-forhandlingerne. Jeg har lige i går haft et møde med FN's særlige udsendinge for beskyttelse af miljøaktivister. Og det var faktisk noget af det, vi diskuterede: Hvordan kan vi på COP28 sikre, at unge mennesker faktisk får adgang og bliver hørt?

Kl. 17:37

Fjerde næstformand (Karina Adsbøl):

Tak. Så er det fru Sascha Faxe, Alternativet. Værsgo.

Kl. 17:37

Sascha Faxe (ALT):

Tak, og tak for refleksionerne og for den åbning, jeg også hører i forhold til samarbejdet med os om det fremadrettede. Jeg tænker lige at følge op på noget af det, der er blevet sagt i forhold til uddannelse og i forhold til tilpasning, for hvis vi siger, vi skal gøre verdens befolkning i stand til at tilpasse sig og forebygge osv., så spiller uddannelse jo en klar rolle i det. Så hvilke overvejelser gør ministeren sig om, hvad det kræver af lokalbefolkningen i verdens mest udsatte lande for at indgå i denne her grønne omstilling? Og hvis vi kan blive enige om, at uddannelse er en nøgle til det, hvordan kan Danmark så lykkes med sine ambitioner om at tænke klima, udvikling og grøn omstilling ind i noget, der er uddannelse? Bør det så ikke opprioriteres i forhold til det? Altså, behøver det at være en modstilling i forhold til det her?

Kl. 17:38

Fjerde næstformand (Karina Adsbøl):

Ministeren.

Kl. 17:38

Ministeren for udviklingssamarbejde og global klimapolitik (Dan Jørgensen):

Nej, det er bestemt ikke modsætninger – jeg håber heller ikke, at jeg har fremstillet det sådan. Min analyse i mine indledende bemærkninger handlede om, at hvis der er så meget fattigdom, bl.a. på grund af at klimaforandringerne rammer, at det betyder, at mennesker holder deres børn ude af skole, hvilket er et helt reelt problem rigtig mange steder, så nytter det ikke noget, at skolerne står der. Det er så bare heller ikke det samme, som at vi skal stoppe med at støtte skolerne og stoppe med at hjælpe dem. Grundskoleuddannelse er det allervigtigste. Der også andre former for uddannelse, der er vigtige, men det er det allervigtigste, viser al forskning, og det har dansk støtte også altid afspejlet.

Der er ca. 244 millioner børn rundtomkring i verden, som ikke har adgang til en grundskoleuddannelse. Vi har i 2023 sat 440 mio. kr. af, hvilket gør os til en absolut topbidragsyder til den indsats. Derudover har vi andre forskellige uddannelsesstøtteprogrammer rundtomkring i verden. Så det er bestemt en prioritet.

Kl. 17:39

Fjerde næstformand (Karina Adsbøl):

Spørgeren for anden korte bemærkning. Værsgo.

Kl. 17:39

Sascha Faxe (ALT):

Tak. Det er jo også for mig at se vigtigt både at få dem samlet, men også få dem skilt ad i den måde, vi går til det på. Jeg vil tillade mig også at sige, at vi jo heller ikke er imod støtte til Ukraine, men jeg kunne godt tænke mig lige at bore lidt i de tal, som jeg også kom med. For hvis vi siger, at der på den ene side forventeligt er 190 mio. kr., der skal bruges til 14.000 flygtninge med indkvartering af 6.000 flygtninge, hvordan kan det så være, at vi afsætter 2,9 mia. kr. – altså, hvad skal de resterende 2,71 mia. kr. så bruges til? Hvordan går vi videre med det? Der er et eller andet i det regnskab, jeg ikke kan se.

Kl. 17:40

Fjerde næstformand (Karina Adsbøl):

Ministeren.

Kl. 17:40

Ministeren for udviklingssamarbejde og global klimapolitik (Dan Jørgensen):

Altså, de penge, der bliver sat af, bliver jo sat af på baggrund af analyser og bedste bud. I fald at pengene ikke bliver brugt, bliver de tilbageført til 6.3-rammen, og så skal de bruges til udviklingspolitik.

Kl. 17:40

Fjerde næstformand (Karina Adsbøl):

Tak til ministeren. Der er ikke flere korte bemærkninger.

Da der ikke er flere, der har bedt om ordet, er forhandlingen afsluttet.

Det næste punkt på dagsordenen er:

19) 1. behandling af beslutningsforslag nr. B 39:

Forslag til folketingsbeslutning om ligestilling af krav for opstilling til henholdsvis Folketinget og Europa-Parlamentet.

Af Søren Søndergaard (EL) m.fl.

(Fremsættelse 23.02.2023).

Kl. 17:40

Fjerde næstformand (Karina Adsbøl):

Jeg giver ordet til ordføreren for forslagsstillerne for en begrundelse. Ordføreren for forslagsstillerne er velkommen her på talerstolen, og så tænker jeg, at vi lige venter et minut, så der er lidt ro, så man også kan høre, hvad ordføreren for forslagsstillerne siger.

Kl. 17:41

Begrundelse

(Ordfører for forslagsstillerne)

Søren Søndergaard (EL):

Jeg generer næppe nogen ved at sige, at Europa-Parlamentet gennem årene har kæmpet med et demokratisk legitimitetsproblem. Nogle gange har det været selvforskyldt, men bestemt ikke altid. Det gælder f.eks. det område, som vi skal behandle her i dag, nemlig landenes regler for, at partier eller lister overhovedet kan opstille til Europa-Parlamentet. Det afgøres nemlig fuldstændig suverænt af de enkelte lande.

I Danmark plejer vi jo at bryste os af, at vi er meget demokratiske. Vi har en relativt lav spærregrænse til folketingsvalg på 2 pct., og selv enkeltpersoner kan opstille til Folketinget. Det sidste kræver blot, at mellem 150 og 200 skriver under på, at de støtter det. Men helt anderledes forholder det sig med opstilling til Europa-Parlamentet. Her har vi nogle af de strengeste krav blandt samtlige 27 medlemslande i EU, hvis man altså ikke lige i forvejen er valgt og repræsenteret i EU eller i Folketinget. Af historiske årsager, som vi måske kan komme ind på senere, så kræver det underskrifter – og nu også en besværlig godkendelse af underskrifterne – fra over 70.000 vælgere. Til sammenligning kræver det 4.000 underskrifter i Tyskland, 2.000 underskrifter i Finland og 1.500 underskrifter i Sverige. Det er altså vores nabolande.

Hvorfor har vi gjort det så svært i Danmark? Er der noget, vi er bange for? Muligheden for at stille op ændrer jo ikke på, at det stadig kræver 7 pct. at blive valgt. Vi håber med det her forslag at få flertal for nogle lidt mere demokratiske og inddragende regler, når det gælder valg til Europa-Parlamentet, f.eks. ved at kravene til opstilling til Europa-Parlamentet ligestilles med kravene til opstilling til Folketinget. Vi ser frem til debatten.

Kl. 17:43

Fjerde næstformand (Karina Adsbøl):

Tak til ordføreren for forslagsstillerne.

Forhandlingen er åbnet. Den første, der får ordet, er indenrigs- og sundhedsministeren. Værsgo.

Kl. 17:43

Forhandling

Indenrigs- og sundhedsministeren (Sophie Løhde):

Tak. Beslutningsforslaget her fra Enhedslisten omhandler et forslag om ligestilling af kravene for opstilling til Folketinget og Europa-Parlamentet. Med beslutningsforslaget foreslår Enhedslisten, at regeringen skal ændre reglerne, så det ikke kræver flere vælgererklæringer at stille op til europaparlamentsvalget, end det kræver af stille op til folketingsvalget i Danmark. Enhedslisten fremhæver, at det er vigtigt, at kravene for, hvornår man i Danmark kan stille op til valg, er både rimelige og proportionale. Og til det sidste kan jeg sige, at det er jeg helt enig i.

Hvis et parti i dag ønsker at opstille til Folketinget, skal partiet indsamle 20.195 vælgererklæringer. Det svarer til det antal stemmer, der i snit gik til 1 mandat ved sidste folketingsvalg. Hvis et nyt parti ønsker at stille op til europaparlamentsvalget i dag, skal partiet indsamle 70.680 vælgererklæringer. Det svarer til 2 pct. af samtlige gyldige stemmer ved sidste folketingsvalg. Kravet om de 2 pct. blev i sin tid fastsat, så det svarer til spærregrænsen ved folketingsvalg. Og det giver sådan set god mening, for et parti, der har passeret spærregrænsen og er blevet valgt ind i Folketinget, har også en ret til at stille op til europaparlamentsvalget. Og derfor har Enhedslisten jo ret i, at det kræver flere vælgererklæringer at kunne stille op til europaparlamentsvalget, end det kræver at stille op til et folketingsvalg.

Men jeg synes også, der er en god grund til, at der er forskel på kravene. Det kræver nemlig også en langt større andel af stemmerne at opnå et mandat til Europa-Parlamentet, end det gør at opnå et mandat til Folketinget. Mens vi i Danmark fordeler 175 mandater til folketingsvalg, skal der her i landet kun fordeles 14 mandater til europaparlamentsvalget. Det kræver i gennemsnit ca. 7 pct. af stemmerne at opnå 1 af de 14 mandater til Europa-Parlamentet. Det svarer til ca. 197.000 stemmer. Der er alligevel et godt stykke i forhold til de 70.680 vælgererklæringer.

Når et parti skal indsamle vælgererklæringer, er det for at sikre, at et parti også har en eller anden grad af tilslutning fra vælgerne og dermed også en reel chance for at blive valgt. Det er et grundlæggende krav at stille til nye partier, som vi skylder vælgerne. Det er jo især risikoen for stemmespild, som vil være min bekymring, hvis vi fjerner eller slækker på kravene til, at en parti har en eller anden grad af tilslutning blandt befolkningen.

Enhedslisten nævner så reglerne omkring valgforbund som en løsning på den bekymring. Og valgforbund har jo til formål at modvirke, at de store partier bliver favoriseret, og at mindske stemmespild. Men jeg synes ikke, det er det rette værktøj i den her sammenhæng. Jeg synes, det er mest fair over for vælgerne, at et parti har en vis opbakning fra vælgerne, før partiet kan stå på stemmesedlen. For når man i sidste ende sætter sit kryds på valgdagen, er det jo med en forventning om, at det pågældende parti kan opnå et mandat, og at stemmen, man har givet et parti med sit kryds, altså ikke lige pludselig går til et helt andet parti.

Enhedslisten nævner også, at andre EU-lande stiller færre krav til at blive opstillingsberettiget til europaparlamentsvalget. Og ja, der gælder forskellige krav fra land til land, for der er forskel på den måde, som EU-landene har indrettet deres valgsystemer på. Derfor synes jeg heller ikke, det er oplagt en til en at sammenligne andre landes krav med de danske krav. For det kan godt være, at det er muligt at opstille til europaparlamentsvalg i Østrig ved f.eks. at indsamle 2.600 vælgererklæringer, som Enhedslisten nævner. Men jeg kan så også forstå, at man samtidig skal stille op og indbetale et bidrag på 3.600 euro, som svarer til 26.800 kr. Det skal man altså ikke i Danmark – det hører jeg heller ikke Enhedslisten foreslå.

Jeg synes ikke, at forslaget, vi behandler her i dag, i sig selv bidrager til at skabe mere opmærksomhed omkring europaparlamentsvalget. Jeg synes generelt, det er positivt, at der er mange, der gerne vil oprette nye partier og ønsker at tage del i vores demokrati, men jeg synes også, at vi i Danmark generelt har nogle rigtig gode rammer for alle, der ønsker at danne et nyt parti. Vi har bl.a. i Danmark en meget velfungerende vælgererklæringsportal, som understøtter nye partier på en, må man sige, meget enkel og meget effektiv måde. Det er ekstremt nemt i Danmark at afgive en vælgererklæring derhjemme i sofaen fra mobiltelefonen. I Østrig skal man fysisk møde op på kommunen for at kunne skrive under for partiet.

Derfor vil jeg blot her afslutningsvis sige, at efter regeringens opfattelse er kravene til at stille op til europaparlamentsvalget rimelige og proportionale, og vi ser derfor heller ikke noget behov for at ændre reglerne, som de er i dag, og vi kan på den baggrund ikke støtte beslutningsforslaget.

Kl. 17:48

Fjerde næstformand (Karina Adsbøl):

Tak til ministeren. Der er en kort bemærkning til hr. Søren Søndergaard, Enhedslisten. Værsgo.

Kl. 17:48

Søren Søndergaard (EL):

Jeg har to spørgsmål. Det første spørgsmål går på: Hvorfor sammenligner man med folketingsvalg og ikke med det foregående EU-parlamentsvalg? Altså, når man udregner det antal vælgererklæringer, hvorfor tager man så folketingsvalg og ikke EU-parlamentsvalg? Og det andet spørgsmål er: Kan ministeren nævne et eksempel på et land i EU, der har nogen strammere regler på det her område, end Danmark har?

Kl. 17:49

Fjerde næstformand (Karina Adsbøl):

Ministeren.

Kl. 17:49

Indenrigs- og sundhedsministeren (Sophie Løhde):

Jeg kan ikke alle reglerne i alle de europæiske lande, og jeg tror også, der er oversendt et skriftligt svar på lige præcis det spørgsmål. Jeg tror ikke, at Folketinget er i besiddelse af et komplet overblik over andres landes krav på det her område.

Hvorfor sammenligner jeg med reglerne i forhold til opstilling til folketingsvalg? Jo, det gør jeg, fordi et mandat til Folketinget kræver de her ungefær 20.000 stemmer. Så er der til Europa-Parlamentet. Hvor vi i Folketinget skal fordele 175 mandater, er der kun 14 mandater, der skal fordeles til europaparlamentsvalget. Så er det jo naturligt, at kravet er det større, når der skal fordeles kun 14 mandater op imod de 175 mandater, der skal vælges til Folketinget, hvor de sidste fire bliver valgt blandt de nordatlantiske mandater. For til Europa-Parlamentet svarer det jo til de her ungefær 197.000 stemmer. Og der er der altså et godt stykke op til de her cirka 70.000 vælgererklæringer, som det i dag kræves at man skal stille med.

Kl. 17:50

Fjerde næstformand (Karina Adsbøl):

Spørgeren for sin anden korte bemærkning. Værsgo.

Kl. 17:50

Søren Søndergaard (EL):

Det virker bare, som om det er sådan nogle argumenter, man lige finder på, for logisk hænger det jo ikke sammen. Altså, ministeren argumenterer ved at sige, at grunden til, at man skal indsamle 20.000 underskrifter, er, at man ligesom skal sandsynliggøre, at man kan nå op på de 2 pct. Det er fint nok. Men enhver ved jo, at andelen af folk, der stemmer til et EU-parlamentsvalg, er betydelig lavere, end det er til et folketingsvalg. Hvorfor er det så tallet for folketingsvalget, man bruger, når man skal argumentere for tallet til Europa-Parlamentet? Jeg forstår det simpelt hen ikke.

Kl. 17:50

Fjerde næstformand (Karina Adsbøl):

Ministeren.

Kl. 17:50

Indenrigs- og sundhedsministeren (Sophie Løhde):

Som jeg var inde på i min besvarelse, er kravet om de 2 pct. jo i sin tid blevet fastsat, så det svarer til spærregrænsen til et folketingsvalg, hvor der altså skal fordeles 175 mandater, holdt op imod at når vi skal til europaparlamentsvalg i Danmark, skal der alene fordeles 14 mandater. Derfor synes vi, at det giver god mening, at der sådan set er en difference i forhold til, at man skal sandsynliggøre, at man har en eller anden grad af vælgeropbakning. For alternativet til det er sådan set blot, at vi accepterer, at der kommer et markant større stemmespild. Det synes jeg ikke er udtryk for noget mere demokratisk.

Kl. 17:51

Fjerde næstformand (Karina Adsbøl):

Så er der en kort bemærkning fra hr. Dennis Flydtkjær, Danmarksdemokraterne. Værsgo.

Kl. 17:51

Dennis Flydtkjær (DD):

Tak for det. Det var egentlig et opklarende spørgsmål, for jeg kom til at tænke på, at vi lavede en regel om, at hvis man sidder i Folketinget, kan man også få lov til at stille op til Europa-Parlamentet uden at skulle samle underskrifter ind, og derfor har man jo også den her regel, som ministeren også selv nævnte, at når man er opstillingsberettiget til Folketinget, er det en et hundrede og femoghalvfjerdsindstyvendedel, altså cirka 24.000 stemmer. Hvis man får 20.000 stemmer til et folketingsvalg, får man et kredsmandat, og så er man jo i Folketinget, og så kan man også stille op til Europa-Parlamentet. Er det ikke korrekt forstået? Så giver det ikke god mening, at man ligestiller de to ting? Hvis man kan komme i Folketinget med 20.000 stemmer, er det så ikke meget repræsentativt, at man så også kan stille op til Europa-Parlamentet?

Kl. 17:52

Fjerde næstformand (Karina Adsbøl):

Ministeren.

Kl. 17:52

Indenrigs- og sundhedsministeren (Sophie Løhde):

Jeg må korrigere, for man kan ikke være medlem af Folketinget og Europa-Parlamentet på samme tid. Men det er korrekt, at hvis man har passeret spærregrænsen som parti, og er blevet indvalgt som parti i Folketinget, så har man også ret til at stille op til europaparlamentsvalget.

Kl. 17:52

Fjerde næstformand (Karina Adsbøl):

Ønskes en anden kort bemærkning? Ja, hr. Dennis Flydtkjær, værsgo.

Kl. 17:52

Dennis Flydtkjær (DD):

Undskyld, jeg glemte at trykke mig ind, formand. En anden ting er, at for et par uger siden behandlede vi et beslutningsforslag, også fra Enhedslisten, omkring partistøttereglerne, altså det her med pengeklubber, og hvad beløbsgrænse skal være på og sådan nogle ting. Og der var regeringen faktisk ret åbne og sagde, at man ville indkalde til forhandlinger for at kunne få en bred drøftelse om det. Og der undrer det mig, hvorfor man ikke bare har den samme tilgang til det her, altså at man i samme omgang kunne drøfte, hvor mange stillere man skulle have for at stille op til de forskellige valg. Så kunne ministeren ikke genoverveje det? Det er jo fair nok, at man har et eller anden ideologisk imod det, men man kunne måske trods alt sige, at det kunne være, at de kunne være en del af de forhandlinger, vi så har før sommerferien, eller hvornår de kommer.

Kl. 17:53

Fjerde næstformand (Karina Adsbøl):

Ministeren.

Kl. 17:53

Indenrigs- og sundhedsministeren (Sophie Løhde):

Jeg synes, det er to meget forskellige ting. Men hvis det handler om et behov for bredere drøftelser omkring valg, hvad enten det vedrører lokalvalg til kommuner og regionsråd eller folketingsvalg, planlægger regeringen sådan set at fremsætte et lovforslag med en række forslag til forskellige ændringer på forskellige områder, som vi får rig lejlighed til at drøfte blandt Folketingets partier.

Kl. 17:53

Fjerde næstformand (Karina Adsbøl):

Tak til ministeren. Der er ikke flere korte bemærkninger, så vi går videre i ordførerrækken til fru Birgitte Vind, Socialdemokratiet. Værsgo.

Kl. 17:53

(Ordfører)

Birgitte Vind (S):

Tak for det, formand. Demokratiet er noget af det fineste, vi har, og vi skal forvalte det med stor omtanke. Jeg plejer at sige, at demokrati er som et træ, der skal gødes og plejes, og hvis det skal være levedygtigt, skal det også have de rette betingelser. Jeg er enig med Enhedslisten i, at det er et væsentligt element i vores folkestyre, at partier og grupper af vælgere har mulig for opstille til valg og dermed søge at spille en rolle i vores demokrati. Og det er også i den forbindelse meget vigtigt, at kravene for, hvornår man i Danmark kan opstille til valg, er både rimelige og proportionale. Og det synes vi i Socialdemokratiet faktisk er tilfældet i dag.

Det er rigtigt, at det kræver en langt større andel af stemmerne at opnå mandat til Europa-Parlamentet end til Folketinget. Mens der i Danmark skal fordeles 175 mandater til et folketingsvalg, skal der her i landet kun for delte 14 mandater til Europa-Parlamentet. Til et folketingsvalg skal et nyt parti indsamle 20.195 vælgererklæringer for at stille op, og for at blive valgt ind kræver det normalt 2 pct. af stemmerne, hvilket svarer til cirka 70.000 stemmer. Til europaparlamentsvalget skal et nyt parti indsamle 70.680 vælgererklæringer. Faktisk kræver det i gennemsnit 7 pct. af stemmerne at opnå 1 af de 14 mandater om, hvilket svarer til 197.000 stemmer. Og som ministeren også nævnte i sin tale, er formålet med at indsamle vælgererklæringer jo at sikre, at der er tilslutning til et nyt parti, hvor der er en rimelig chance for, at der opnås valg. Og hvis for mange oplever, at deres stemme ikke omsættes til et mandat, er vi Socialdemokratiet bange for, at det medfører en manglende interesse for og tro på, at ens eget kryds rent faktisk kan være med til at gøre en forskel. Og det mener jeg ikke er gavnligt for demokratiet. Det kan faktisk blive en trussel for demokratiet.

Når et parti skal indsamle vælgererklæringer, er det jo altså for at sikre, at partiet har en vis tilslutning fra vælgerne og dermed også en reel chance for at blive valgt. Og så er det jo heller ikke uvæsentligt, og det nævnte ministeren også, at partier, der har opnået valg til Folketinget, i hovedreglen også er opstillingsberettiget til Europa-Parlamentet.

Så alt i alt mener vi i Socialdemokratiet ikke, der er brug for at sidestille reglerne for opstilling til Folketinget og Europa-Parlamentet. Men vi hilser det rigtig velkommen  at diskutere, om demokratiet har de bedste muligheder. Det er en forpligtelse, vi har, men vi mener som sagt, at de nuværende regler både er rimelige og proportionale, og vi kan ikke støtte beslutningsforslaget. Og jeg skulle hilse fra Radikale Venstre og sige, at de heller ikke kan støtte det. Tak for ordet.

Kl. 17:56

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til fru Eva Kjer Hansen fra Venstre. Værsgo.

Kl. 17:56

(Ordfører)

Eva Kjer Hansen (V):

Tak, formand, og tak til Enhedslisten for at fremsætte det her beslutningsforslag, da det jo så er en udmærket anledning til at gå vores regler efter og lige få overvejet, om vi nu har den rigtige proportionalitet, har vi den rigtige sammenskrivning af de regler, som vi synes der skal være i det danske folkestyre? Jeg skal ikke trætte forsamlingen med at gentage, hvordan proportionerne er. Det har både den socialdemokratiske ordfører og ministeren allerede gjort, men jeg vil sige, at vi i Venstre synes, at vi der har fundet en fin afspejling i, hvor mange vælgererklæringer man skal opnå i forhold til de mandater, der er tale om. Og der synes vi, det er fuldt ud rimeligt, at der er en forskel på, hvordan vi gør det til Folketinget, og hvordan vi gør det Europa-Parlamentet. Vi synes, der er fundet en udmærket balance, som vi ikke bør ændre på.

Derudover fremgår det af beslutningsforslaget, at det er svært at skabe et folkeligt engagement omkring EU-valgene. Ja, det har forslagsstillerne jo ret i, og også i det hele taget i forhold til hele den europapolitiske diskussion. Her noterer jeg mig jo så blot, at Danmark er blandt de lande, der jo ikke har stemmepligt, og heller ikke giver bøder for ikke at stemme, og vi har faktisk den næsthøjeste valgdeltagelse, når vi ser på det seneste europaparlamentsvalg. Så på den måde, når vi sammenligner os med de andre lande, er vi jo faktisk godt med i forhold til et engagement blandt de danske vælgere.

Det fremgår af beslutningsforslaget, at det i andre lande, f.eks. i Østrig, er nemmere at blive opstillingsberettiget til Europa-Parlamentet, fordi der kræves færre vælgerklæringer. Men sagen er jo, at vi ikke kan sammenligne landene en til en, for f.eks. er der i Østrig også andre krav, som vi ikke har i Danmark. F.eks. kræves der dér en betaling for overhovedet at kunne stille op. Og det er jo så et eksempel på en vej, som vi i Venstre i hvert fald ikke ønsker at gå. Så Venstre synes, vi har et nemt, overskueligt, rimeligt og proportionalt system i Danmark, og derfor kan vi ikke støtte beslutningsforslaget.

Kl. 17:58

Fjerde næstformand (Karina Adsbøl):

Tak til ordføreren. Jeg skal lige sige til dem nede på de bageste rækker, at skal man diskutere eller snakke højlydt, bedes man gå ud i gemakkerne, for det kan være forstyrrende for ordføreren, der holder tale.

Der er en kort bemærkning til hr. Søren Søndergaard. Værsgo.

Kl. 17:59

Søren Søndergaard (EL):

Det er da godt, at forslaget har engageret salen. Tak til ordføreren for Venstre. Jeg har blot en enkelt ting: Det der med, at man skal betale et meget beskedent beløb i Østrig, er jo fuldstændig korrekt. Har ordføreren en idé om, hvad det koster at skulle etablere en kampagne, der skal samle 70.000 underskrifter?

Kl. 17:59

Fjerde næstformand (Karina Adsbøl):

Ordføreren.

Kl. 17:59

Eva Kjer Hansen (V):

Jeg må sige, at i min research og mit arbejde forud for debatten i dag, er det ikke et element, der er indgået, så det kan jeg ikke svare på. Men det kræver i hvert fald rigtig mange timers frivilligt arbejde at opnå så mange vælgererklæringer.

Kl. 17:59

Fjerde næstformand (Karina Adsbøl):

Spørgeren for den anden korte bemærkning.

Kl. 17:59

Søren Søndergaard (EL):

Ja, det gør det, og det er jo også det, der gør, at nu f.eks. den bevægelse, der hedder Volt, som er en meget proeuropæisk bevægelse – jeg er meget uenig med dem, men det er jo fuldstændig ligegyldigt i den her sammenhæng – og som meget gerne vil opstille til EU-Parlamentet, jo reelt ikke har en chance. For hvis vi siger, at man kan samle seks, måske syv underskrifter i timen på gaden på en god dag, så kan man jo regne ud, hvor mange timer der skal investeres for at samle 70.000. Så skal de så sendes til vælgerne og retur igen. Så er realiteten ikke i det her, at selv grupper, der er meget interesseret og også har en vis opbakning, f.eks. på 2 pct., ikke er i stand til at samle de her underskrifter?

Kl. 18:00

Fjerde næstformand (Karina Adsbøl):

Ordføreren.

Kl. 18:00

Eva Kjer Hansen (V):

Vi har jo massevis af historiske eksempler på, at det kan man godt, og det er muligt. Når jeg og talerne før mig har talt meget om proportionalitet, synes jeg jo faktisk, at vi har fundet en rigtig god dansk løsning ved at sige, at det at stille op til Europa-Parlamentet ikke skal følge de samme regler, som der er til Folketinget. Og det er jo, som både den socialdemokratiske ordfører og ministeren har været inde på, den forskel, der er i, at der er 175 mandater herinde, mens der er 14 til Europa-Parlamentet. Så hvis vi skulle følge samme tilgang, ville det blive et ualmindelig højt antal vælgerunderskrifter, man skulle samle ind. Der har vi jo i virkeligheden lavet et godt kompromis på de 2 pct.

Kl. 18:01

Fjerde næstformand (Karina Adsbøl):

Tak til ordføreren. Der er ikke flere korte bemærkninger. Vi går videre i ordførerrækken til hr. Mike Villa Fonseca fra Moderaterne. Værsgo.

Kl. 18:01

(Ordfører)

Mike Villa Fonseca (M):

Tak for ordet, formand. Hos Moderaterne ønsker vi, at de danske betingelser for valg er rimelige, og Moderaterne og jeg mener bestemt, at de nuværende regler giver udtryk for dette, hvorfor vi må afvise det fremsatte forslag, som er til behandling i dag. Jeg er uenig i hr. Søren Søndergaard og Enhedslistens kritik af de nuværende regler. Jeg mener, de er fair, og at det er rimeligt, at der er forskel imellem de to valg, da der er kæmpe forskel på mandatantallet – 175 mod 14. Så må det være fair, at det også kræver en langt større andel af stemmerne at opnå et mandat til Europa-Parlamentet ved europaparlamentsvalget.

Reglerne er til for netop at sikre, at der er seriøse kandidater med reelle chancer, der kan stille op, hvilket betrygger mig. Jeg ønsker bestemt ikke, at politik skal være en lukket klub, men vi skal sikre, at politikerne forvalter vores samfund og gør det med en seriøs interesse. Reglerne er der, så de agerer sikkerhedssele i den bil, der er vores demokrati. Og jeg ved ikke med Enhedslisten, men jeg foretrækker at køre med sikkerhedssele. Tak for jeres tid.

Kl. 18:02

Fjerde næstformand (Karina Adsbøl):

Tak. Der er en kort bemærkning til hr. Kim Edberg Andersen, Nye Borgerlige. Værsgo.

Kl. 18:02

Kim Edberg Andersen (NB):

Tak for det. Det lyder jo godt – og nu har jeg hørt det fra tre regeringspartier – det lyder godt, og vi skal tælle til rigtig mange, for det koster rigtig mange stemmer at få et mandat. Det kan jeg forstå er argumentet. Men er virkeligheden ikke, at underskriftsindsamlinger er noget, vi gør, sådan at vi mener, at der er en demokratisk opbakning til os i det danske samfund? Danmark vokser jo ikke, bare fordi det er et EU-valg. Så hvorfor kræver det større opbakning i en befolkning, hvis man synes, et parti skal have lov til at stille op til et valg? Jeg er fint med på, at man, når man så er godkendt til at stille op, skal have flere stemmer for at få et mandat, men 25.000 stemmer betaler jo heller ikke for et mandat herindtil som udgangspunkt. Så hvad er problemstillingen? Hvorfor er det, man skal være mere demokratisk eller have større opbakning i befolkningen for at kunne stille op til europaparlamentsvalg, andet end at det måske er rigtig attraktivt for de store partier af dem, der sidder herinde, ligesom at holde en lukket fest?

Kl. 18:03

Fjerde næstformand (Karina Adsbøl):

Ordføreren.

Kl. 18:03

Mike Villa Fonseca (M):

Jamen jeg mener og synes, at det kræver en vis form for krav om, at et nyt parti har en vis vælgeropbakning. Det syntes jeg er rimeligt.

Kl. 18:04

Fjerde næstformand (Karina Adsbøl):

Spørgeren for anden korte bemærkning. Værsgo.

Kl. 18:04

Kim Edberg Andersen (NB):

Der sidder mindst to partier herinde nu, som overraskede de andre partier herinde, ved at de blev valgt ind og havde så stor en opbakning i samfundet – to partier. Det ene parti sidder herovre til venstre for mig, og det andet er jo repræsenteret oppe på talerstolen lige nu. Så hvordan skal vi gøre os til dommere over, hvem de vil have ind? Er det ikke bare, fordi de store partier frygter det? Tænk nu, hvis der kom en udefra og tog en af de eftertragtede EU-pladser, hvor man kan få en god pension.

Kl. 18:04

Fjerde næstformand (Karina Adsbøl):

Ordføreren.

Kl. 18:04

Mike Villa Fonseca (M):

Jeg tror ikke, det handler om pension, trods alt, for lige at svare på det. Men jeg synes, det er rimeligt, at der er en vis form for opbakning, når det er, at man skal stille op ved et valg som nyt parti. Så er det jo op til demokratiet og op til folket at stemme efter, hvad de mener og tror på.

Kl. 18:04

Fjerde næstformand (Karina Adsbøl):

Tak. Så er der en kort bemærkning til hr. Dennis Flydtkjær, Danmarksdemokraterne. Værsgo.

Kl. 18:05

Dennis Flydtkjær (DD):

Hvis man skal bruge det argument, at der skal være en vis opbakning – det går jeg ud fra er det, der er spørgsmålet – skal man vel også skal ændre det i forhold til kommunalvalg. I f.eks. Herning Kommune, hvor jeg kommer fra, var der 47.000, der afgav deres stemme sidste gang, og der er 31 pladser i byrådet. Det betyder, at et mandat koster cirka 1.500 stemmer. Men man skal kun have cirka 150 underskrifter for at få lov til at stille op.

Hvis det skal afspejle det, som ordføreren står og siger på talerstolen, og som regeringen også mener, går jeg vel ud fra, at man også vil ændre valgloven, så man så i Herning kommune skal have 1.500 underskrifter for at stille op. For ellers er der jo ikke rigtig nogen logik i det; der er ikke nogen linje i det. Sådan har vi det jo heldigvis ikke. For vi vil også gerne have, at det er nemt at stille op i et lokaldemokrati. Derfor er jeg også uforstående over for, hvorfor det ikke også skal være nemt at stille op til et europaparlamentsvalg.

Så skal folk i Herning Kommune fremover kunne stille med 1.500 underskrifter for at kunne få lov til at stille op til et kommunalvalg?

Kl. 18:05

Fjerde næstformand (Karina Adsbøl):

Ordføreren.

Kl. 18:05

Mike Villa Fonseca (M):

Nu er det her et beslutningsforslag, B 39, om ligestilling af krav for  opstilling til europaparlamentsvalget, og nu spørger ordføreren ind til noget kommunalpolitik.

Det, jeg adresserer her, er, at jeg synes, at der skal være en vis vælgermængde, når man opstiller. Der er en forskel imellem folketingsvalget og europaparlamentsvalget, som jeg også adresserede i min tale. Jeg er meget uenig, desværre, i Enhedslistens kritik af de nuværende regler.

Kl. 18:06

Fjerde næstformand (Karina Adsbøl):

Så er det spørgeren for sin anden korte bemærkning. Værsgo.

Kl. 18:06

Dennis Flydtkjær (DD):

Jeg er med på, at mit spørgsmål handler om noget andet, men i Herning Kommune skal man for at stille op have cirka 10 pct. af det, det koster for at få et mandat, hvilket gør, at man faktisk godt kan stille op uden nødvendigvis at være i nærheden af at få et mandat, når man er kommet på listen.

Det er jo lidt det samme, man er ude i her med debatten om Europa-Parlamentet, altså at hvis man kan få 20.000 stillere, kan man få lov til at stille op. Hvorfor er det urimeligt, at man for at stille op ikke nødvendigvis skal være tæt på at få sit eget mandat fra starten? Er det demokratisk set ikke en god ting, at man kan komme på listen og repræsentere de vælgere derude, som måske er enige? Om man er modstander eller man er tilhænger, er jo i princippet lige meget.

Kl. 18:06

Fjerde næstformand (Karina Adsbøl):

Ordføreren.

Kl. 18:06

Mike Villa Fonseca (M):

Jeg synes, at der er nogle forskelle her i forhold til de krav, vi stiller til kommunalvalg, regionsvalg, folketingsvalg og for den sags skyld også europaparlamentsvalg, som vi snakker om i dag. Jeg synes ikke, at jeg kan svare ordføreren på det, han spørger om, lige nu.

Kl. 18:07

Fjerde næstformand (Karina Adsbøl):

Tak. Der er en kort bemærkning til hr. Søren Søndergaard fra Enhedslisten. Værsgo.

Kl. 18:07

Søren Søndergaard (EL):

Det var til det der med en lukket fest. Hvorfor skal der være en særlig favorisering af partier, der sidder i Folketinget? Altså, hvad er det, der gør, at det, at man sidder i Folketinget, specielt favoriserer en til at opstille til europaparlamentsvalg, i modsætning til andre partier?

Kl. 18:07

Fjerde næstformand (Karina Adsbøl):

Ordføreren.

Kl. 18:07

Mike Villa Fonseca (M):

Der kan man sige, at hr. Kim Edberg Andersen også lidt nævnte, at der er to nye partier her i Folketinget, så der kan jo godt komme nye partier ind ved et folketingsvalg. Nu er det jo så europaparlamentsvalget, vi snakker om, og der synes jeg, at der er en forskel i de her mandatfordelinger, der er ved folketingsvalg og europaparlamentsvalg, i forhold til at det er 175 her i Folketinget, og at det er 14 til europaparlamentsvalget. Jeg synes, der skal være en vis forskel mellem de to ting.

Kl. 18:08

Fjerde næstformand (Karina Adsbøl):

Spørgeren for sin anden korte bemærkning. Værsgo.

Kl. 18:08

Søren Søndergaard (EL):

Jeg synes ikke, ordføreren svarer på spørgsmålet. Altså, ved sidste europaparlamentsvalg var der to folketingspartier, der gratis fik lov til at opstille til europaparlamentsvalget, og som fik mindre end et parti, der ikke var i Folketinget. Hvad er logikken i det? Hvorfor skal de præmieres? Når man nu snakker alt det der med størrelse osv., hvorfor skal de så præmieres, bare fordi de sidder i Folketinget?

Kl. 18:08

Fjerde næstformand (Karina Adsbøl):

Ordføreren.

Kl. 18:08

Mike Villa Fonseca (M):

Der må jeg være ærlig og sige, at lige det konkrete eksempel, ordføreren fremhæver her, faktisk ikke er noget, jeg er bekendt med. Så det kan jeg ikke svare dig på.

Kl. 18:08

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre i ordførerrækken til fru Theresa Berg Andersen, Socialistisk Folkeparti. Værsgo.

Kl. 18:08

(Ordfører)

Theresa Berg Andersen (SF):

Tak for ordet. I SF har vi bakket op om de gældende regler for indsamling af vælgererklæringer. Til et europaparlamentsvalg kræver et mandat ca. 300.000 kr. stemmer, plus/minus afhængigt af valgforbund, og selvfølgelig kræver det sidste mandat lidt færre. Et mandat til Folketinget kræver langt færre stemmer. Der må gerne være forskel på vælgererklæringer, men hvorfor så stor en forskel? Er det rimeligt? Den debat vil vi i SF gerne være med til at tage. Vi anerkender også Enhedslistens forslag her, for der er noget, der er helt skævt, når vi træffer beslutninger om tilsagn til det ene eller det andet.

Det er vælgererklæringer, vi debatterer i dag, men alligevel undres jeg også en smule, når det er sådan, at vi politisk sætter et antal og procenter på forskellige erklæringer. For der skal 50.000 støtteerklæringer til et borgerforslag, for at det kan blive behandlet her i Folketingssalen. Der skal 20.000 vælgererklæringer til for at kunne stille op til et folketingsvalg. Og der skal hele 70.000 vælgererklæringer til for at stille op til et europaparlamentsvalg.

Vi anerkender, at det kan være svært for et ikkeetableret parti at stille op. Vi anerkender fuldt ud, at der er en kæmpe forskel, og vi vil gerne være med til at debattere den her grænse. Men der er også flere nuancer, jeg tænker der skal med ind i debatten her, for igennem tid har vi nemlig set rigtig mange partier stille op til diverse valg. I dag kan vi jo kigge os omkring i Folketingssalen her, hvor der er repræsenteret 12 partier, og det er mange. Og jeg lader mig fortælle af mange borgere, som jeg møder på min vej, at de faktisk synes, det er svært at finde rundt i alle de gode budskaber og debatterne, og det kan tit også pulverisere debatten. Det får mig til at tænke på, hvor langt, hvor vidt, hvor svært og hvor let det skal være at stille op til et folketingsvalg. Måske skal der mere end 20.000 erklæringer til for at kunne stille op til et folketingsvalg.

I SF er vi ikke helt sikre på, at forslaget her er den rigtige vej at gå, altså at ensarte ud fra det laveste antal vælgererklæringer, men vi vil gerne være med til at kigge på en mulighed for at gøre det muligt. Vi vil gerne være med til at lande en beretning og noget, der bidrager til en løsning på det her, og vi er klar til at stille op til at kigge på de muligheder. Tak for ordet.

Kl. 18:11

Fjerde næstformand (Karina Adsbøl):

Tak til ordføreren. Der er en kort bemærkning til hr. Søren Søndergaard, Enhedslisten. Værsgo.

Kl. 18:11

Søren Søndergaard (EL):

Tak for viljen til at diskutere det. Altså, vi har jo heller ikke lagt os fast på noget. Vi snakker om en ligeberettigelse, og det andet spørgsmål om, om det skal være lidt højere eller lidt lavere, kan man sagtens diskutere.

Men det principielle, som jeg godt kunne tænke mig at høre SF's holdning til, er, om der ikke er noget lidt underligt i, at der sidder en kreds af folketingspartier og siger: Vi skal have nogle særlige fordele i forhold til at opstille til europaparlamentsvalget. For kravet om de 70.000 vælgererklæringer gælder jo ikke for alle. Det gælder jo kun for dem, der ikke har nået de 2 pct. til Folketinget, og så kan partiet være blevet splittet fem gange, og der kan være en tilbage – det er sådan set ligegyldigt – og de kan opstille til parlamentsvalget og få ingen stemmer. Det betyder ikke noget. De er sikret retten til at stille op, bare fordi de på et tidspunkt er kommet i Folketinget.

Altså, er der ikke noget galt i og for meget lukket fest over, at folketingspartierne klapper hinanden på ryggen og sidder og bliver enige med hinanden om, at der ikke er grundlag for at gøre det lettere for andre end dem selv?

Kl. 18:12

Fjerde næstformand (Karina Adsbøl):

Ordføreren.

Kl. 18:12

Theresa Berg Andersen (SF):

Det anerkender vi i SF fuldt ud. Der er noget, der er hamrende skævt her, og det er også derfor, jeg åbner op for, at vi gerne vil være med til at kigge på det her. Man kan jo se, at det er lykkedes for mange, men man kan jo spørge sig selv, om det var lykkedes, hvis de skulle ud at samle 70.000 vælgererklæringer. Jeg har mine tvivl. Så derfor mener jeg også, det er en debat, der er værd at tage for at finde en mulig løsning på det her.

Kl. 18:12

Fjerde næstformand (Karina Adsbøl):

Tak. Så er der ikke flere korte bemærkninger, og så siger vi tak til ordføreren og går videre i ordførerrækken til hr. Dennis Flydtkjær fra Danmarksdemokraterne. Værsgo.

Kl. 18:13

(Ordfører)

Dennis Flydtkjær (DD):

Tak. Jeg kan starte med at sige, at vi i Danmarksdemokraterne kommer til at støtte det her beslutningsforslag, hvis det kommer til afstemning. Vi synes egentlig, de argumenter, der bliver fremført i beslutningsforslaget, giver god mening, og de handler om, at det er for svært at blive opstillet til Europa-Parlamentet ved EP-valget i Danmark med 70.000 stillere. Det gælder, både når man sammenligner med det antal, man skal bruge til et folketingsvalg, men også sammenlignet med det, man skal bruge i andre lande, som hr. Søren Søndergaard også har nævnt her i debatten; det er virkelig utrolig svært. At gå ud at finde 70.000 stillere er ikke noget, man bare lige gør, og det synes jeg egentlig er ærgerligt. Jeg køber præmissen om, at det jo selvfølgelig ikke afspejler det, der skal til for at få et mandat til et EP-valg, som jo ligger langt højere, men jeg synes ikke, det gør, at de mennesker, som faktisk skulle føle sig repræsenteret af et parti, ikke skal have lov til at blive opstillet og kæmpe for det, og så er det jo i en valgkamp, de kan kæmpe for at komme op på at få et mandat. Så jeg synes egentlig, det er et fornuftigt forslag, der gør, at man sidestiller de to ting.

Så vil også godt lige bruge lidt tid på at nævne det forslag, jeg spurgte ministeren om. Vi havde jo et forslag for et par uger siden, også fra Enhedslisten, om partistøtte, altså en grænse for, hvor meget man må donere, brug af pengeklub og alt muligt andet, hvor regeringen faktisk var ret åben og sagde: Lad os indkalde til nogle drøftelser om det og prøve at finde et eller andet kompromis omkring nogle af de der regler, der har været. F.eks. var der blevet brugt en fidus for at skjule, hvor meget man fik igennem de her pengeklubber. Jeg synes jo, det ville være oplagt at tage sådan en diskussion med her, og det kunne jo også være SF's synspunkt om, at det er for nemt at stille op til Folketinget, man kunne drøfte i sådan en forhandling. Så jeg synes, det var en oplagt mulighed, at man prøver at sætte sig sammen i partierne og kigger den problematik igennem med pengene, men også det her med, at det er rigtig svært at stille op til Europa-Parlamentet.

Som jeg starte med at sige, er budskabet fra Danmarksdemokraterne, at vi støtter det her beslutningsforslag fra Enhedslisten.

Kl. 18:15

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, og så går vi videre i ordførerrækken til fru Louise Brown fra Liberal Alliance. Værsgo.

Kl. 18:15

(Ordfører)

Louise Brown (LA):

Tak for det, formand. Jeg har fået den fornøjelse at vikariere for min meget gode og meget afholdte kollega, hr. Lars-Christian Brask, i dag, så I må slå jer til tåls med mig.

Kravet om, at man skal anskaffe sig et givent antal underskrifter for at stille op til et valg, skal trykteste, om et politisk projekt er levedygtigt, før det får lov til at stille op. Der er en demokratisk omkostning ved at have et meget højt krav, da det gør det svært at udfordre de etablerede partier. Men der er også en demokratisk omkostning ved at have et for lavt krav. Hvis det bliver meget let at blive opstillingsberettiget, vil man kunne opleve et meget stort antal partier deltage i valg, selv om de måske reelt ikke rigtig har gang på jord. Det kan være forvirrende for vælgerne, hvis de skal forholde sig til et meget stort antal politiske projekter, som hver især skal gives en rimelig repræsentation i mediedækningen.

Står vi så i en situation med et for lavt eller et for højt krav i forhold til opstillingskravet til Folketinget? LA mener klart, der er tegn på, at kravet er blevet for lavt. I takt med muligheden for digitale underskriftsindsamlinger er en lang række projekter blevet opstillingsberettiget uden at kunne opnå valg. Ved seneste valg drejede det sig om Veganerpartiet, Frie Grønne og Kristendemokraterne. Ved valget før drejede det sig om Klaus Riskær Pedersen, Stram Kurs og Kristendemokraterne.

De danske vælgere oplever et relativt stort menukort af levedygtige projekter, når de går til folketingsvalg. Når man tillader en masse projekter, som ikke har den nødvendige folkelige klangbund til at deltage på lige fod, skaber det forvirring, og jeg synes egentlig, at den seneste valgkamp er et meget godt eksempel på det. LA er jo et relativt nyt parti, vi skal selvfølgelig ikke lukke den her dør bag os. Det er afgørende, at frustrationer med Folketingets partier i befolkningen kan udmønte sig i, at status quo udfordres. Det er demokratisk afgørende. Men for os at se nås balancen bedst, hvis man hæver kravet om underskrifter til et folketingsvalg.

I forhold til selve beslutningsforslagets substans er vi enige med forslagsstillerne om, at det er mærkeligt, at man ikke har samme krav til henholdsvis Europa-Parlamentet og Folketinget, når det på begges vedkommende drejer sig om et landsdækkende valg. Men når nu vi synes, at kravet til Folketinget er blevet for lavt, er det svært at sænke det til det her niveau. Vi ønsker os i stedet, at man finder et niveau et sted midtimellem det nuværende for Folketinget og det nuværende for Europa-Parlamentet, som kan gælde for begge valg. På den baggrund kommer vi til at stemme imod beslutningsforslaget.

Kl. 18:17

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Per Larsen fra Det Konservative Folkeparti. Værsgo.

Kl. 18:18

(Ordfører)

Per Larsen (KF):

Tak for det, og tak til Enhedslisten for at rejse debatten. Jeg er her i dag som substitut for Lise Bertelsen, der er ordfører på området i det daglige. Hun er desværre forhindret i dag.

Det har aldrig nogen sinde været så let at indsamle vælgererklæringer, som det er i øjeblikket. Vi kan bare tage eksemplet med fru Inger Støjberg, der inden for 1 døgn samlede 40.000 vælgererklæringer. Når man sammenligner med tidligere, hvor man skulle ud på gader og stræder i snestorm og regnvejr, og hvad ved jeg, og indsamle vælgererklæringer, var det jo et hestearbejde uden lige at skulle indsamle alle de vælgererklæringer. I dag kan det altså lade sig gøre ganske hurtigt, gelinde og nemt at samle eksempelvis 40.000 inden for 1 døgn, hvis man ellers har en sag, som man kan argumentere for og der er opbakning til. For det er jo det, der skal være. Der skal jo være opbakning til, at man kan stille op til Europa-Parlamentet, i et omfang, som jeg også mener bør være væsentlig højere end det, der kræves til Folketinget. Hvis det er sådan, at man i en kreds stiller op til Folketinget, kan man alene eller som få blive valgt til Folketinget. Vi har jo set løsgængere blive valgt til Folketinget, og den mulighed synes jeg også der skal være. Og hvis det er sådan, at man som privatist eksempelvis skulle vinde et mandat til Europa-Parlamentet, skal der jo i omegnen af et par hundrede tusinde stemmer til. Der er jo en spærregrænse på ungefähr 6 pct. eller noget i den stil.

I Det Konservative Folkeparti synes vi sådan set, at reglerne er okay, som de er. Der er kun de 14 pladser, og der skal altså en vis majoritet til, for at man kan få lov til at stille op til Europa-Parlamentet, og det synes vi også er rimeligt, også ud fra en betragtning om at undgå stemmespild. For hvis det er sådan, at man sænker det og der kommer alt for mange lister og partier, vil der jo være en stor risiko for at få stemmespild. Og at de politiske partier har mulighed for at stille op uden at skulle ud at indsamle vælgererklæringer, synes jeg sådan set er ganske naturligt. I øjeblikket er der 12 partier, og altså, det er jo politik, det handler om, og partier, som har en stor tilslutning i befolkningen, behøver nødvendigvis ikke at skulle ud at indsamle vælgererklæringer.

Så i Det Konservative Folkeparti mener vi, at reglerne er acceptable og okay. Tak.

Kl. 18:20

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken. Og vi går til hr. Nick Zimmermann, Dansk Folkeparti. Værsgo.

Kl. 18:21

(Ordfører)

Nick Zimmermann (DF):

Tak. Enhedslisten har fremsat det her forslag om at ligestille, hvor mange vælgererklæringer man skal have for at kunne opstillet til Folketinget, og hvor mange vælgererklæringer man skal have for at kunne opstille til Europa-Parlamentet. I Dansk Folkeparti er vi sådan set helt overordnet enige med Enhedslisten i, at det er et meget højt krav, der er sat op for at kunne stille op til Europa-Parlamentet, i forhold til kravet for at kunne stille op til Folketinget. Og så er det selvfølgelig også betydelig sværere at blive valgt ind i Europa-Parlamentet, end det er at blive valgt ind i Folketinget, al den stund der jo kun er 14 pladser mod de 175, som vi fordeler til Folketinget her i den sydlige del af kongeriget.

I mine øjne er det i hvert fald besynderligt, at antallet af underskrifter, som man skal kunne samle for at opstille til europaparlamentsvalget, er hægtet op på det sidste folketingsvalg. Der skal man nemlig samle 2 pct. af de stemmer, der er blevet afgivet til det sidste folketingsvalg for at blive opstillingsberettiget. I stedet burde man måske kigge på, at antallet af underskrifter kunne være hægtet op på valgdeltagelsen ved europaparlamentsvalget, og det alene vil jo sådan set kunne reducere antallet af underskrifter til ca. 56.000 fra de nuværende 70.680. Og så vil jeg sige, at 56.000 jo selvfølgelig stadig væk er meget højt, men hvis det skal helt ned på et niveau svarende til det, der gælder ved folketingsvalg, er det måske sådan lidt voldsomt i ét hug, al den stund der jo også skal være mulighed for, at det pågældende parti eller den pågældende liste rent faktisk bliver præsenteret i Europa-Parlamentet.

Men til slut vil jeg i hvert fald sige, at vi ser fuldstændig fordomsfrit på Enhedslistens forslag.

Kl. 18:22

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Noah Sturis fra Alternativet. Værsgo.

Kl. 18:23

(Ordfører)

Noah Sturis (ALT):

Tak for ordet. Og tak til Enhedslisten for at fremsætte forslaget, som har til hensigt at styrke vores demokrati ved at ligestille vilkårene for opstilling til Europa-Parlamentet med vilkårene for opstilling til Folketinget. I Alternativet støtter vi Enhedslistens forslag, for i dag er der nemlig en betydelig forskel mellem kravene til opstilling til Europa-Parlamentet og kravene til opstilling til Folketinget, og det gør det uforholdsmæssig svært for nye partier at deltage i EU-valgene.

Vi mener, at det er problematisk, og at det er med til at skabe en kløft mellem etablerede partier og den brede befolkning i spørgsmål vedrørende EU. Så ved at ligestille kravene for opstilling styrker vi vores demokrati og er med til at skabe en mere inkluderende politisk arena. Så vi synes, det er et helt rigtigt skridt mod et stærkere og mere repræsentativt demokrati i Danmark i forhold til vores repræsentation i Europa. Tak.

Kl. 18:23

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Kim Edberg Andersen, Nye Borgerlige. Værsgo.

Kl. 18:24

(Ordfører)

Kim Edberg Andersen (NB):

Tak for det. Jeg blev helt rørt, da jeg hørte Konservatives Per Larsen fortælle om, dengang de samlede underskrifter ind i sne og regn, og jeg håber, at hr. Per Larsen, selv om han naturligvis er blevet lidt gråhåret, ikke var med til at samle underskrifter ind, da Konservative stillede op første gang. Det synes jeg alligevel ville være for meget forlangt.

Jeg køber ikke helt præmissen om, at det skal være dyrere, fordi der er færre mandater – det gør jeg ikke. Jeg vil sige, at den præmis lidt gør, at det bliver den lukkede fest, jeg snakkede om. Vi sidder herinde nu og er blevet valgt ind ved at have fået 25.000 eller 22.000 underskrifter – eller hvor meget det er – og lige pludselig skal det være 70.000. Så der er noget i logikken, der ikke giver mening. Det ville give god mening, at et land med x antal borgere krævede x antal underskrifter for opstilling til et valg til Europa-Parlamentet eller Folketinget. Det ville give meget god mening.

Med hensyn til hvor niveauet skal ligge, er vi meget positive over for, at vi kan finde et passende niveau. For jeg er også enig i, at der er blevet nemmere at samle de 25.000 underskrifter, og vi kan se, at det også kan blive udnyttet. Man skal også som parti herinde være opmærksom på, at mange af dem, som hævder, at det skal gøres sværere, er folk, der allerede sad i Folketinget, og som så laver et nyt parti, hvorefter de så siger, at det skal gøres sværere for alle de andre. Demokrati er en smuk ting, og det er det også, hvis der stiller 15 eller 16 partier op.

Det er selvfølgelig træls, når man er i fjernsynet, at der ikke er ret meget taletid, fordi debatten skal afvikles på halvanden time. Men vi skal også prise os lykkelige for, at f.eks. et parti som Nye Borgerlige rent faktisk var ude at få underskrifterne. I havde mistet glæden ved at have mig på talerstolen i dag, hvis ikke det var muligt at stille op med 25.000 underskrifter. Vi ville da være kede af skulle samle 50.000 underskrifter, skoene ville være blevet slidt noget tynde under indsamlingen af den sidste halvdel.

Jeg anerkender præmissen, og jeg har også en fornemmelse af, at det måske er Folkebevægelsen mod EU, man henviser lidt til, og jeg savner også, at de stiller op til et valg til Europa-Parlamentet, for det ville være dejligt som EU-skeptisk højrefløjsparti at have et EU-skeptisk venstrefløjsparti, så man fra begge sider af det politiske spektrum, kunne fortælle danskerne, at EU ikke altid er af det gode. Så derfor kommer Nye Borgerlige naturligvis til at bakke op om forslaget. Vi så gerne, at vi fandt en løsning, så tallet måske var en lille smule højere til Folketinget og noget lavere til europaparlamentsvalget, men det er jeg sikker på at hr. Søren Søndergaard også er villig til at tage en snak om.

Kl. 18:26

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går til ordføreren for forslagsstillerne, hr. Søren Søndergaard, Enhedslisten. Værsgo.

Kl. 18:26

(Ordfører for forslagsstillerne)

Søren Søndergaard (EL):

Tak for det. Det, der lidt er udgangspunktet for debatten, er jo, at Danmark så markant skiller sig ud fra andre EU-lande, ved at vi gør det sværere at opstille til Europa-Parlamentet. Så kan man selvfølgelig sige: Nåh jo, men i Østrig skal man også aflevere 2.000 kr. eller 26.000 kr. osv. Ja, det er fuldstændig rigtigt. Man kan også få én parlamentariker til det. Men det ændrer jo ikke ved, at det er meget besværligere i Danmark, og jeg synes ikke, at de argumenter, der kommer for, at det skal være besværligere, er særlig gode.

Hvis det er de argumenter, som er kommet her, som er de gældende, så må jeg indrømme, at jeg ikke føler mig overbevist. For man veksler hele tiden mellem på den ene side Europa-Parlamentet, og hvor mange mandater der er der, og hvor meget det kræver at komme ind, og så på den anden side nogle tal, der tager udgangspunkt i Folketinget. Hvordan de to ting er oversat til hinanden, er fuldstændig uforståeligt. Altså, det er et tilfældigt tal, man har valgt. Det er jo fint, at man har valgt et tilfældigt tal, og at man så siger, at det er det rigtige. Det har man helt lov til at sige at det er, men det er bare ikke logisk funderet.

Derfor kan jeg jo heller ikke komme uden om, at jeg har meget stærkt på fornemmelsen, at det handler om, at etablerede partier – og det kunne også være Enhedslisten – forsvarer deres egne privilegier. Vi har nogle særlige muligheder, og dem udnytter vi. For hvis vi nu ser på det med den folkelige genklang, kan vi jo tage sidste europaparlamentsvalg. Hvor mange stemmer var det, Liberal Alliance fik der? 2,2 pct. Hvorfor skulle Liberal Alliance have lov at opstille? Alternativet fik 3,4 pct., og Folkebevægelsen mod EU fik 3,7 pct. Hvad er præcis grunden til, at dem, der har fået færre stemmer, skal have lov til at opstille til det efterfølgende europaparlamentsvalg, men ikke dem, der fik flere stemmer? I min verden giver det ikke nogen mening, ud over at vi har fået nogle privilegier, i og med vi er blevet valgt til Folketinget, og så holder vi fast ved dem.

Det må jeg indrømme at jeg synes man skal passe på med, og jeg synes måske især, at man skal passe på med det, når vi snakker EU, hvor det jo gang på gang viser sig, at der er nogle understrømme i befolkningen, som går en anden vej – både den ene og den anden vej, vil jeg næsten sige. Det så vi ved den sidste folkeafstemning, hvor der var et fuldstændig eksorbitant flertal for at afskaffe forsvarsforbeholdet – det var næsten større, end det var i Folketinget – men andre gange har vi jo set det stik modsatte, nemlig at det flertal, der var i Folketinget, f.eks. for at afskaffe retsforbeholdet eller for at afskaffe kronen og indføre euroen, bare blev underkendt af befolkningen. Derfor synes jeg, man skal være varsom. Jeg synes, at man skal passe på. Jeg synes, man skal give mulighed for, at de strømninger, vi ved er derude, også får mulighed for at blive repræsenteret, og ikke bare henvise til noget, som i min logik altså ikke hænger sammen.

Jeg vil selvfølgelig sige tak til SF, Danmarksdemokraterne, Dansk Folkeparti, Alternativet og Nye Borgerlige for at stille sig positivt over for det, der ligger her. Jeg vil sige til Nye Borgerlige, at ud over en undren over, hvor meget vi adskiller os fra alle andre lande, så er det, der har været anledningen til, at vi har taget det her op, sådan set en henvendelse både fra Folkebevægelsen mod EU og fra den organisation, der hedder Volt. Det er en organisation, som er meget EU-positiv, og som egentlig ikke rigtig ønsker at komme ind i Folketinget, men ønsker at være repræsenteret i Europa-Parlamentet. Nu har de så stillet op til det hollandske valg, hvor de mig bekendt blev valgt ind det hollandske parlament.

Jeg bliver da nødt til at sige til dem: Prøv lige at høre, det kan godt være, at I ikke egentlig mener, at I skal være i det danske Folketing, men hvis I vil i Europa-Parlamentet, så er det smarteste, I kan gøre, da at samle underskrifter til at blive opstillet til det danske Folketing; lav endnu et parti, og kom ind og få 2 pct., for hvis I bare får 2 pct., er I sikret retten til at stille op til Europa-Parlamentet. Det synes jeg er en underlig og mærkelig logik, men det er jo det, man bliver nødt til at sige til folk er deres bedste mulighed. For der sidder altså et flertal, ser det ud til, herinde i Folketinget, som ligesom holder fast ved de privilegier, vi som folketingspartier har i forhold til opstilling til Europa-Parlamentet.

Jeg tror, at vi i udvalgsbehandlingen skal prøve at få en gennemgang af – hvad skal vi sige – logikken i det her. Jeg tror, vi skal prøve at undersøge nogle af de tal, som bliver nævnt, nærmere. Jeg tror også, at det vil være godt, at vi faktisk får et komplet billede af, hvordan situationen er i andre EU-lande, sådan at vi også har det at forholde os til. Så den her diskussion fortsætter, og jeg siger i hvert fald tak for, at der foreløbig er seks partier i Folketinget, som stiller sig positivt over for at gå videre med det. Tak.

Kl. 18:32

Fjerde næstformand (Karina Adsbøl):

Tak til ordføreren, og der er en kort bemærkning til fru Birgitte Vind, Socialdemokratiet. Værsgo.

Kl. 18:32

Birgitte Vind (S):

Tak for det. Og endnu en gang tak for at rejse den her demokratiske debat; det er altid godt. Jeg er så lidt ked af, at ordføreren på den måde ligesom prøver at insinuere, at de etablerede partier i Folketingssalen, som taler imod forslaget, bare er ude på at bevare egne rettigheder og ikke give nogen rettigheder til andre. Det ærgrer mig rigtig meget.

Men det, jeg gerne vil høre ordføreren om, er: Anerkender ordføreren, at jo flere partier der stiller op til europaparlamentsvalget, jo sværere er det at få et af de 14 mandater?

Kl. 18:33

Fjerde næstformand (Karina Adsbøl):

Ordføreren.

Kl. 18:33

Søren Søndergaard (EL):

Nej, det er hverken mere eller mindre svært. Altså, de 14 mandater er 14 mandater, og dem, der stiller op, kæmper om mandaterne, og der vil dem, der vil få flest, få flest. Og dem, der indgår valgforbund, fordi de indgår valgforbund med nogle, der er beslægtede, præsenterer jo så det for vælgerne, og det tager vælgerne stilling til. Så nej, der er det min opfattelse, at det er fuldstændig ens.

Men må jeg ikke godt lige sige til det der med privilegierne, at altså, jeg havde jo intet imod, hvis nu folk stillede sig op og sagde: Nå men, vi synes egentlig også, at Folketingets partier skal samle 70.000 underskrifter ind. Det er for ikke at komme i den situation, som Liberal Alliance kom i, hvor de jo fik meget få stemmer, i forhold til hvad der var krævet, og var langt fra at få et mandat i Europa-Parlamentet og i den forstand ikke havde nogen berettigelse i forhold til det.

Hvis man er villig til – så at sige – at drikke sin egen medicin, synes jeg det ville være strålende, og så skal jeg da bestemt holde igen med enhver form for antydning af, at der også i det her kan ligge en vis privilegieblindhed. Det er ikke rettet mod Socialdemokratiet, det er ikke rettet mod Venstre eller Moderaterne; det er lige så meget rettet mod os selv, for det tror jeg vi alle sammen kommer til at lide af.

Kl. 18:34

Fjerde næstformand (Karina Adsbøl):

Ønskes der en anden kort bemærkning? Ja. Så skal man huske at trykke sig ind. (Birgitte Vind (S): Undskyld. Jamen kan jeg nå det?). Ja, værsgo.

Kl. 18:34

Birgitte Vind (S):

Tak. Tak for svaret, som jeg nu heller ikke blev ret meget klogere af. For er der f.eks. 17 partier, der stiller op, og er der kun 14 mandater, så siger det jo sig selv, at der er nogle af de her partier, der ikke opnår et mandat. Men jeg vil egentlig også bare anerkende, at debatten bliver rejst.

Så vil jeg også bare lige høre ordføreren: Anerkender ordføreren, at når man så er herinde, man har stiftet et parti, og man er kommet ind i Folketinget, er vejen til Europa-Parlamentet jo sådan set klar; så kan man jo stille op, og på den måde behøver man jo ikke at samle over 70.000 underskrifter?

Kl. 18:35

Fjerde næstformand (Karina Adsbøl):

Ordføreren.

Kl. 18:35

Søren Søndergaard (EL):

Ja, sådan er reglerne, men det er bare ikke nogen garanti for, at man får nogen stemmer. Det, at man sidder i Folketinget, er ikke nogen garanti for, at man er i nærheden af at komme i Europa-Parlamentet. Og det har vi jo set konkrete eksempler på.

I forhold til det andet spørgsmål er det jo nøjagtig ligesom til folketingsvalg. Altså, de partier, der opstiller, fordeler de mandater, der er, mellem sig, og det er klart, at jo flere kandidater der er, jo flere kandidater bliver ikke valgt ind, og at jo flere partier der er, jo flere partier bliver ikke valgt ind. Sådan er det, men jeg har den opfattelse, at en valgkamp er meget, meget mere end det at blive valgt ind.

Kl. 18:36

Fjerde næstformand (Karina Adsbøl):

Tak. Så er der en kort bemærkning til hr. Per Larsen, Det Konservative Folkeparti. Værsgo.

Kl. 18:36

Per Larsen (KF):

Tak for det, og tak for talen. Nu nævnte ordføreren Folkebevægelsen, og Folkebevægelsen har jo tidligere kunnet samle vælgererklæringer selv under mindre gunstige forhold, end der er i dag. Så jeg ville da umiddelbart tro, at der var en god mulighed for, at Folkebevægelsen også i dag, hvis der ellers er liv i dem, ville kunne samle vælgererklæringer.

Men er der en forbindelse i forhold til, at der måske, hvis det var sådan, at Folkebevægelsen stillede op, kunne indgås et valgforbund med Enhedslisten, og at man på den måde kunne stemmeoptimere?

Kl. 18:36

Fjerde næstformand (Karina Adsbøl):

Ordføreren.

Kl. 18:36

Søren Søndergaard (EL):

Ja og det kunne være, at Volt ville indgå et valgteknisk samarbejde med Socialdemokratiet og SF og Radikale. Det har jeg ingen anelse om. Men den tanke synes jeg da bestemt er værd at fremføre, så folk kan tage stilling til den. Jeg synes bare ikke, det ændrer ved den principielle diskussion. Og må jeg så ikke godt bare anfægte det der med, at det er blevet lettere at samle underskrifter? Det er det ikke. Altså, hvis man inden for en kort periode har en enorm pressedækning af en sag, så er det blevet lettere. Men ellers er det ikke. Så var det faktisk lettere med det gamle knofedt, og vi har jo set det meget tydeligt med forskellige partier, altså at det har været båret af, at der var nogle folk, som virkelig var i pressens søgelys, og som gjorde det godt, og som var fremme, og som derfor kunne være drivende. For det er faktisk lidt besværligt at få underskrifterne ind, fordi man ikke bare skal have dem samlet ind én gang, men man skal have dem samlet ind to gange.

Kl. 18:37

Fjerde næstformand (Karina Adsbøl):

Der er ikke flere, der har bedt om ordet, så tak til ordføreren for forslagsstillerne.

Forhandlingen er sluttet.

Jeg foreslår, at forslaget henvises til Indenrigsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

20) 1. behandling af lovforslag nr. L 123:

Forslag til lov om ændring af lov om tobaksvarer m.v. og forskellige andre love. (Implementering af dele af delegeret direktiv vedrørende opvarmede tobaksvarer m.v.)

Af indenrigs- og sundhedsministeren (Sophie Løhde).

(Fremsættelse 28.04.2023).

Kl. 18:38

Forhandling

Fjerde næstformand (Karina Adsbøl):

Forhandlingen er åbnet. Den første ordfører er fru Matilde Powers, Socialdemokratiet. Værsgo.

Kl. 18:38

(Ordfører)

Matilde Powers (S):

Tak for ordet, formand. I 2019 blev der lavet en bred politisk aftale om en national handleplan mod børn og unges rygning. Der blev bl.a. indført krav om neutrale pakninger, prisen blev hævet, og der blev indført røgfri skoletid. De her tiltag var helt nødvendige, fordi vi for første gang i mange år så en stigning i antallet af unge rygere i Danmark.

Men desværre er vi oppe imod en kynisk branche, som ikke lader sig bremse, når vi strammer loven for at beskytte vores børn. I mellemtiden er der derfor poppet nye produkter op, som i øjeblikket ikke er reguleret på samme måde af den eksisterende lov, f.eks. opvarmede tobaksprodukter og nikotinposer. De her produkter må derfor stadig gerne have smag, de må gerne have flotte pakninger, og de er billigere end andre almindelige tobaksprodukter. Så bliver de markedsført massivt på de sociale medier, og det har desværre virket.

Produkterne har vundet kæmpe indpas blandt de unge. De nyeste opgørelser viser, at 35 pct. af alle danske unge fra 15 til 25 år i dag bruger mindst ét nikotinholdigt produkt. Det er en stigning på næsten 10 procentpint på bare 2 år, men endnu mere bekymrende er det, når vi ser på vores helt unge, nemlig de 15-17-årige. Her er brugen af nikotinprodukter nemlig steget fra 18 pct. i 2020 til 30 pct. i 2022. Altså bruger en tredjedel af alle 15-17-årige i Danmark i dag mindst ét nikotinprodukt, og det til trods for, at det er ulovligt at sælge nikotin- og tobaksprodukter til børn under 18 år. Det er dybt alvorligt, fordi nikotin er meget skadeligt for særlig børn og unge. Hvis man bruger det, imens hjernen endnu ikke er færdigudviklet, kan det give varige kognitive skader, det øger risikoen for stress, angst og depression, og så øger det risikoen for at blive livsvarigt afhængig også af andre rusmidler, f.eks. alkohol og kokain, og derfor skal vi selvfølgelig have stoppet den her skadelige udvikling blandt børn.

Vi i Socialdemokratiet er derfor også rigtig glade for, at vi i dag kan tage et lille skridt i den kamp med et nyt EU-direktiv. Med det delegerede direktiv fjernes der nemlig en række undtagelser for opvarmet tobak fra den nuværende EU-lovgivning. På den måde sidestilles opvarmet tobak i højere grad med røgtobak som f.eks. cigaretter. Det betyder helt konkret, at det fremover vil være forbudt at sælge og markedsføre opvarmede tobaksvarer med smag og duftstoffer. Lovforslaget tydeliggør også, hvilke krav der stilles til alderskontrol på henholdsvis fysiske salgssteder og onlinesalg. Bl.a. etableres der en tydelig lovhjemmel om, at erhvervsdrivende skal etablere et generelt alderskontrolsystem ved onlinesalg af alkohol og tobak.

Jeg er ikke så naiv, at jeg bilder mig ind, at det her EU-direktiv vil bringe os i mål i kampen om at fjerne nikotinprodukter helt fra vores børn og unge, slet ikke. Når man er oppe imod en branche, der er villig til at tage alle midler i brug – lovlige som ulovlige – for at gøre vores børn afhængige af deres produkter, som vi bl.a. så det i dokumentaren på TV 2 for nylig, »Røgsløret fra tobaksindustrien«, så kræver det, at vi også er villige til at tage alle midler i brug for at få dem stoppet. Der skal derfor væsentlig mere til. Men det her EU-direktiv er dog et skridt i den rigtige retning. Socialdemokratiet bakker derfor op, og vi glæder os til snart at kunne tage endnu flere skridt i kampen for at sikre, at den næste ungdomsgeneration bliver nikotin-og tobaksfri. Tak for ordet.

Kl. 18:42

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til fru Eva Kjer Hansen fra Venstre.

Kl. 18:42

(Ordfører)

Eva Kjer Hansen (V):

Tak, fru formand. Rygning er den største dræber i Danmark. Det fremgår af Sundhedsstyrelsens seneste rapport på området, hvor vi kan læse, at mere end 15.000 personer dør af rygning. Det er stærkt bekymrende, og endnu mere bekymrende er det, at tallet er stigende hos unge, der benytter sig af de forskellige nikotinprodukter. Derfor er det så vigtigt, at vi diskuterer med hinanden, hvordan vi allerbedst kan forebygge, at børn og unge overhovedet begynder at bruge nikotinprodukter.

Vi i Venstre er derfor glade for, at vi tager et skridt i den rigtige retning med de her tre konkrete tiltag, der ligger i lovforslaget, nemlig for det første at udvide forbuddet mod markedsføring af tobaksvarer til også at gælde de opvarmede tobaksvarer. Det drejer sig helt konkret om tobaksvarer med kendetegnende aroma eller med aromastoffer i deres bestanddele, såsom filtre, papir, emballage, kapsler og enhver teknisk funktion, der gør det muligt at ændre tobaksvarernes duft, smag eller deres røgudviklingsintensitet, som allerede findes for cigaretter og rulletobak. Og det, der er vigtigt her, er jo, at vi får nogle fælles regler, i og med at det også er på EU-niveau, vi har lavet aftalen. Der kommer også ændrede mærkningskrav for de opvarmede tobaksvarer, såfremt der er tale om røgtobak.

For det andet stiller vi nu krav om alderskontrol ved både fysisk og online salg af en række varer. Det drejer sig helt konkret om tobaksvarer af forskellig slags, som vi bare kan se at det er nødvendigt at der bliver en stærkere kontrol med. I forbindelse med flere straffesager ved domstolen har man vurderet, at der ikke er tilstrækkelig klar lovhjemmel til at stille krav om et alderskontrolsystem ved onlinesalg af tobaks- og nikotinprodukter, urtebaserede rygeprodukter og for så vidt også alkohol. Og det er jo den hjemmel, der skal tilvejebringes, sådan at vi kan sikre en mere effektiv alderskontrol. Sundhedsstyrelsen skal også sørge for, at skiltene afspejler de her skærpede krav til alderskontrol, og igen skal det gælde både fysisk og online.

Endelig og for det tredje justerer vi nogle teknikaliteter i form af opdaterede henvisninger til en række love og bestemmelser og skaber forhåbentlig større klarhed over, hvilke produkter der overhovedet er tale om i de enkelte bestemmelser. Det er ikke de store revolutionerende tiltag, men det er nogle konkrete tiltag, der går i den rigtige retning, og som er vigtige, og som vi forhåbentlig kan se vil have en betydning i forhold til vores samlede indsats omkring forbruget af tobaks- og nikotinprodukter.

Kl. 18:45

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Mike Villa Fonseca fra Moderaterne. Værsgo.

Kl. 18:45

(Ordfører)

Mike Villa Fonseca (M):

Tak. Nu er jeg ikke sundhedsordfører for Moderaterne. Det er normalt Monika Rubin, som er ude at rejse med Statsrevisorerne, så derfor må I nøjes med mig i dag. Som I ved, er Monika Rubin læge, og jeg er selv sygeplejerske og brandmand, og lidt ligesom i praksis og i det virkelige liv må sygeplejersken jo træde til, når lægen ikke er til stede. Så tak for ordet, formand.

I Moderaterne mener vi, at det er helt afgørende, at vi får de unge til at stoppe med at ryge. Rygning er noget af det allermest skadelige, vi kan udsætte vores krop for. Det kan både Monika Rubin og jeg genkende – jeg som både sygeplejerske og brandmand. Derfor giver det rigtig god mening, at vi nu sikrer en klar lovhjemmel til en alderskontrol, både på fysiske salgssteder og ved onlinesalg. For det må bare ikke være så nemt for vores børn og unge at købe tobaksvarer, som det er lige nu. Jeg skal dog ikke gøre mig helt hellig; jeg ryger desværre også selv. Så en god ting er også at forebygge. Lad os lade være med at starte med at ryge. Der står på pakken, at det dræber, så lad være med det. Derudover er jeg helt enig i, at tobak, der opvarmes, også skal reguleres som andet tobak. Det virker helt naturligt, at aromastoffer også forbydes i opvarmet tobak, og vi er glade for, at vi ved implementering fra EU nu sikrer, at disse regler også gælder netop opvarmet tobak.

I Moderaterne stemmer vi for lovforslaget, og vi glæder os til at arbejde meget mere med forebyggelse på området.

Kl. 18:47

Fjerde næstformand (Karina Adsbøl):

Tak til ordføreren. Der er en kort bemærkning. Hr. Kim Edberg Andersen fra Nye Borgerlige, værsgo.

Kl. 18:47

Kim Edberg Andersen (NB):

Der er én ting i lovforslaget, som jeg kan være enig i, og det der med, at vi skal have en aldersgrænse og en kontrol af, at man er 18. Så det er super. Vi skal passe på vores børn. Men når det kommer til opvarmet tobak, bliver jeg bare nødt til at sige, at jeg lige har hørt en ordfører sige, at i 2019 lavede vi en masse stramninger, og det har ikke virket. Men nu kommer det her jo fra EU, og så er det jo helt anderledes, kan jeg forstå. Mener ordføreren, at opvarmet tobak er det, som vores børn og unge starter med at ryge?

Kl. 18:48

Fjerde næstformand (Karina Adsbøl):

Ordføreren.

Kl. 18:48

Mike Villa Fonseca (M):

Det ved jeg faktisk ikke helt konkret. Jeg har ikke den præcise statistik over det. Men jeg synes da, at det er noget, man kan dykke ned i forhold til generelt at forebygge alle former for brug af tobak, om det så er nikotin, eller om det er i form af tyggetobak, eller om det er snus, eller det er røgtobak eller tobak med aromastoffer i. Det synes jeg uanset hvad er vigtigt at vi forebygger, så vores unge aldrig kommer i gang. Vi ved, at nikotin er meget vanedannende, når man først er startet på det. Så jeg synes også, det er vigtigt, at vi får kigget på, hvordan vi så får stoppet brugen af nikotin.

Kl. 18:48

Fjerde næstformand (Karina Adsbøl):

Spørgeren til anden korte bemærkning. Værsgo.

Kl. 18:48

Kim Edberg Andersen (NB):

Jeg kan så fortælle, at det ikke er førstevalget – det er det måske for 1 pct. Så det er jo ikke voldsomt, vel? Det er jo ikke voldsomt mange, der starter med at ryge det her opvarmede tobak. Mener ordføreren ikke, at vi måske skal holde op med at lave flere love, hver gang der er noget, vi ikke sådan lige kan lide ude i samfundet, og måske tage en tænkepause og sige: Når det ikke virkede i 2019, er det nok heller ikke et forbud, der virker nu? Måske skal vi bare have en snak med vores børn og unge om, at det ikke er ret sundt – f.eks. i form af OBS-information.

Kl. 18:49

Fjerde næstformand (Karina Adsbøl):

Ordføreren.

Kl. 18:49

Mike Villa Fonseca (M):

Uanset hvilken form for tobak, det er, synes jeg, det er vigtigt, at vi kigger ind i at forebygge det, uanset om det lige er det ene eller det andet. Nu nævner ordføreren så, at det kun er 1 pct., som starter på opvarmet tobak, men så kan man jo kigge på almindelig tobak og tyggetobak og forebygge den vej igennem også.

Kl. 18:49

Fjerde næstformand (Karina Adsbøl):

Tak. Der er ikke flere korte bemærkninger, så vi går videre i ordførerrækken til fru Kirsten Normann Andersen, Socialistisk Folkeparti.

Kl. 18:49

(Ordfører)

Kirsten Normann Andersen (SF):

Tak for ordet. Lad mig først sige, at SF selvfølgelig støtter det her lovforslag. Det gør vi, fordi det lukker nogle huller i lovgivningen, som vi vidste var huller, allerede da vi indgik en tobaksaftale i den tidligere folketingssamling i 2020. Allerede dengang vidste vi godt, at der var nogle EU-regler, der forhindrede, at vi ligesom kunne løse problemerne i forhold til andre nikotinprodukter end cigaretter. Jeg er rigtig glad for, at vi er nået dertil nu, at vi også kan få andre nikotinprodukter omfattet af den her aftale, for det giver ikke mening, at den nuværende lovgivning om tobaksvarer ikke omfatter eksempelvis opvarmede tobaksvarer, og det giver heller ikke mening, at opvarmede tobaksvarer ikke indgår i forbuddet mod markedsføring af tobaksvarer. Det giver heller ikke mening, at fysiske butikker skal sikre, at aldersgrænser er overholdt, når de sælger alkohol og tobaksprodukter, mens onlinebutikker ikke har været underlagt det her krav. Derfor er det godt, at vi får udfyldt de her huller med det her lovforslag.

Det er vigtigt, at vi hele tiden er opmærksomme på at få lukket huller i lovgivningen, når vi ser, at der kommer nye nikotinprodukter til. Senest så vi i DR's Kontant, at et barn på få minutter kunne få fat i såkaldte puffbars både fra en privat sælger på en mørk parkeringsplads og i en kiosk. Her kunne han i øvrigt også få hjælp til, hvordan man lige anvender de her puffbars. Det er simpelt hen så forargeligt. Og det er endnu mere forargeligt, når både smag og udseende tydeligt appellerer til børn. Nogle af de her tobaksvarer lyser endda op, når man bruger dem.

At det er så let for drengen at få fat i de her puffbars, synes jeg vidner om, at Sikkerhedsstyrelsen også har brug for nogle flere muskler til at stoppe ulovligt salg af både tobak og nikotinprodukter. Når Socialdemokraternes ordfører eksempelvis fremhæver stigningen i antallet af 15-17-årige, der bruger nikotinprodukter, må jeg jo bare også understrege, at det er ulovligt at sælge produkterne til de 15-17-årige, og det vidner om, at vi også har brug for muskler til at stoppe ulovligt salg. Det stillede jeg i øvrigt også spørgsmål til erhvervsministeren om allerede i januar, og det har jeg i øvrigt gjort ved flere lejligheder, og jeg har fremsat forskellige beslutningsforslag om det samme. Der oplyser styrelsen, at man både laver fysiske tilsyn i butikkerne og overvåger hjemmesider og sociale medier. Så må vi bare konstatere, at det ulovlige salg stadig væk foregår, og det tror jeg ikke den her lovgivning kommer til at ændre synderligt, hvis ikke Sikkerhedsstyrelsen får flere muskler til at udføre deres kontrol.

Alternativt skal vi se på, om vi kan begrænse antallet af salgssteder, sådan at det bliver lettere at overholde lovgivningen i forhold til salg til børn og unge. Jeg håber selv, at regeringen vil tage yderligere initiativer for at sikre, at den eksisterende lovgivning bliver overholdt, for det gør den ikke i dag, og jeg synes også, at det er berettiget at have en forventning om, at ministeren vil indkalde aftalepartierne bag den aftale, som vi lavede i 2020, til en opfølgning på aftalen, så vi netop også ligesom kan få videreført det gode arbejde, der blev sat i gang dengang i forhold til forebyggelse, når det handler om børn og unge.

Som sagt stemmer SF for, at vi lukker de her huller i lovgivningen en gang for alle, og jeg håber, at der bliver taget nye initiativer i nær fremtid. Tak for ordet.

Kl. 18:53

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Jens Henrik Thulesen Dahl fra Danmarksdemokraterne. Værsgo.

Kl. 18:53

(Ordfører)

Jens Henrik Thulesen Dahl (DD):

Tak for det, formand. Man kan diskutere, hvor stort det her forslag er, og om det reelt tager fat i problemer, som er på området. Og man kan sige, at de puffbarer, som lige blev nævnt af den foregående ordfører, jo allerede er forbudt at sælge i dag, men bliver solgt rundtomkring i stor stil og er nok noget af det, som de unge i høj grad bruger.

Så kan man spørge, om det er lige meget med det her forslag. Nej, det tror jeg ikke det er. Jeg tror, at vi er nødt til at tage de små skridt, der nu kan være, og det er også centralt at have nogle regler på tværs af EU, som siger, hvad det er for nogle rammer, der er, for salg af tobaksvarer.

Der ligger sådan set to elementer i det her. Den ene del er det med, at de opvarmede tobaksvarer med duft og smag skal blive omfattet af det samme forbud, som allerede i dag gælder for cigaretter og rulletobak. Og den anden del er en indsats i forhold til at sikre alderskontrollen og sikre hjemmel til at lave aldersverificering og skulle lave aldersverificering ved onlinesalg. Jeg har svært ved helt at se, hvordan det skal kunne lade sig gøre sådan helt i praksis, men det må jo vise sig, og det må være noget af det, man så skal arbejde videre med.

Noget, der er centralt i hele den her diskussion, er jo, at vi skal prøve at få overholdt de grænser, som vi har. Altså, når unge helt ned til 13-14 år ikke har svært ved at få fat på nikotinprodukter, så har vi selvfølgelig et problem. Man kan sige, at det her lovforslag jo også understøtter den aftale, der ligger tilbage fra 2019, den nationale handleplan mod børn og unges rygning. Det var jo, før Danmarksdemokraterne eksisterede, men jeg tror sådan set, at hvis man havde indgået den aftale i dag, så havde vi nok været med i den. For vi synes, det er helt centralt, at man tager fat på at sikre, at børn og unge så vidt muligt ikke kommer i gang med at ryge, altså at hindre det.

Derfor støtter vi selvfølgelig også det her lovforslag.

Kl. 18:55

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til fru Louise Brown, Liberal Alliance. Værsgo.

Kl. 18:56

(Ordfører)

Louise Brown (LA):

Tak, formand. Forbud, forbud, forbud – hvornår har forbud egentlig løst reelle problemer? Når man laver et forbud, sker der ofte bare det, at dem, der vil have den vare, der nu er forbudt, finder den andre steder og gerne steder, hvor der ikke er nær så meget kontrol med indholdsstoffer eller lignende, eller andre steder, hvor de så i stedet holder hånden under et eller andet kriminelt foretagende via det sorte marked.

Jeg voksede op med en mor, der røg Grøn Cecil. Det var smøger uden filter og uden mentolsmag. Det var bare sådan en hardcore havnearbejdersmøg lige ned i lungerne. Min mor røg, fordi hun godt kunne lide det. Hun elskede at ryge. Hun vidste udmærket godt, at det var usundt. Det ved alle jo. Det ved de unge også, og hvis de så alligevel træffer det i min optik fjollede valg at begynde at ryge, er de faktisk klar over konsekvenserne. Det har vi jo formået at gøre dem opmærksom på gennem de sidste mange, mange år. For selv om det er alment kendt, at det er farligt at ryge, så gør vi alligevel alt muligt for at fortælle dem det en gang til, som om de var lidt smådumme, og det tror jeg faktisk ikke er den bedste måde at vinde lydhørhed på.

Og nej, det er selvfølgelig ikke uden risiko at ryge, hverken traditionelle cigaretter eller de her opvarmede tobaksprodukter, men rigtig meget tyder på, at de opvarmede tobaksprodukter er langt mindre skadelige end f.eks. almindelige cigaretter, bl.a. fordi der ikke sker en forbrænding af tobakken og derved frigives mange af de skadelige og kræftfremkaldende stoffer, der er i tobakken, ikke. Det konkluderer i hvert fald de britiske og de hollandske sundhedsmyndigheder. Desuden viser adskillige uafhængige studier, at opvarmet tobak er det tobaks- og nikotinprodukt, der har klart mindst appel til unge. Under 1 pct. har prøvet opvarmet tobak som deres første tobaks- eller nikotinprodukt. Det har Sundhedsstyrelsen netop konkluderet i en rapport fra februar i år.

Derfor mener jeg, at vi i stedet bør se på, om ikke de her nye produkter kan bruges til at flytte de rygere, der ønsker at stoppe, fra de meget sundhedsskadelige, traditionelle tobaksvarer over til de mindre skadelige alternativer. Ja, det ville selvfølgelig være bedst, hvis rygerne helt kvittede tobakken, men der er altså en gruppe mennesker, der enten ikke kan eller vil droppe tobakken helt, og for dem ville det jo være rigtig godt at have muligheden for at bruge et produkt som det, vi nu skal til at begrænse kraftigt ved at indføre et markedsforbud imod det. Det er da fuldstændig tåbeligt at gøre det endnu vanskeligere for dem, der rent faktisk ønsker at stoppe.

Når det er sagt, er der elementer i lovforslaget, som vi sagtens kan bakke op om, bl.a. forslaget om at stramme alderskontrollen i onlinebutikkerne. Det er vigtigt, at vi holder fast i, at børn og unge ikke skal bruge nikotinprodukter, og generelt mener jeg, at det halter gevaldigt med den her alderskontrol, både i de fysiske og i de digitale butikker. Så lad os tage at gøre noget ved det i stedet. Tak for ordet.

Kl. 18:59

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Per Larsen fra Det Konservative Folkeparti. Værsgo.

Kl. 18:59

(Ordfører)

Per Larsen (KF):

Tak for det, formand. Indledningsvis vil jeg gerne tilkendegive, at vi støtter forslaget. Vi har i Det Konservative Folkeparti i mange år arbejdet for, at børn og unge skal skærmes i forhold til cigaretter og tobak, elektroniske cigaretter og andre ting, men også diverse rusmidler. Og vi fik jo i forrige valgperiode Folketingets opbakning til at hæve prisen på cigaretter fra 40 kr. til 60 kr., netop for at sikre, at børn ikke køber cigaretter. Der ved man nemlig, at prisen har en ret stor og afgørende effekt, i forhold til om de begynder at købe cigaretter. Vi lavede også, som flere ordførere har været inde på, sammen her i Folketinget en handleplan om udfasning af rygning på skoler og uddannelsesinstitutioner, som jo også har haft en rigtig god effekt.

Vi støtter selvfølgelig også initiativet her omkring opvarmet tobak, så reglerne følger de regler, der er for cigaretter og andre tobaksvarer, når det gælder salg og markedsføring. Vi har at gøre med en branche, som har en enorm kreativitet, og som specielt også er rigtig god til at markedsføre produkterne over for børn og unge ... Hvad sker der med teknikken her? Jeg kan ikke se, om min taletid er ved at være udløbet. Nå, men det korte af det lange er, at vi selvfølgelig er nødt til hele tiden at være opmærksomme på, hvad det er, der sker på markedet, fordi de i branchen netop er så kreative, som de er.

Vi har også i flere år haft fokus på at sikre alderskontrol i butikkerne og på internettet. Her er elektronisk aldersverificering jo et glimrende redskab, som vi også har fremsat forslag om i Folketinget tidligere. Det løser flere problemer, for når man har et kort med aldersverificering, gør det jo, at man ikke så let kan købe hverken i butikker eller på nettet.

Vores beslutningsforslag B 65 har vi trukket tilbage, fordi vi har haft en dialog med regeringspartierne om, at regeringen ser positivt på det. Og derfor skal vi prøve at se, om vi ikke kan lande en løsning, sådan at vi får elektronisk aldersverificering i samtlige butikker, hvor der handles varer, som er underlagt lovgivning omkring alder. For vi kan simpelt hen ikke leve med, at børn og unge køber tobak og alkohol og lattergas og håndkøbsmedicin og andre varer, som de ifølge loven ikke er gamle nok til at købe. Så det skal vi selvfølgelig undgå.

Så er der også noget i forhold til strafferammerne. Man kan eksempelvis se, at hvis en slagter kommer til at lave en forkert varedeklaration på en postej, så kan fødevaremyndighederne udstikke en administrativ bøde på 40.000 kr., men når Sikringsstyrelsen opdager, at der foregår noget uregelmæssigt i forhold til salg af de her aldersklassificerede varer til børn og unge, så skal de først henvende sig til politiet og bede dem om at rejse en sag. Det synes jeg er et stort paradoks, i forhold til hvordan man i Fødevarestyrelsen har andre midler at tage i anvendelse.

Det korte af det lange er, at vi støtter det her forslag. Tak for ordet.

Kl. 19:02

Anden næstformand (Jeppe Søe):

Der er ingen korte bemærkninger, så tak til ordføreren. Næste ordfører på talerstolen er hr. Peder Hvelplund fra Enhedslisten.

Kl. 19:03

(Ordfører)

Peder Hvelplund (EL):

Tak for det, formand. Jeg vil også gerne starte med at sige, at i Enhedslisten støtter vi det her lovforslag, og jeg har lovet at hilse fra Alternativet og sige, at det gør de også. Der er ikke nogen tvivl om, at hele spørgsmålet om rygning og særlig det, at vi har en tobaksindustri, som meget aggressivt markedsfører, særlig med henblik på at få især børn og unge til at komme ind i et afhængighedsforhold, som det er umådelig svært at komme ud af igen, er en enorm problemstilling. Vi har jo en tobaksindustri, som er meget optaget af at få kunder ind i butikken, for de ved, at det er umådelig svært at finde ud af den igen, selv om man gerne vil. Det er klart, at det er en kilde til en stor ansporing til at kunne tjene penge på det område, og derfor er det også nødvendigt at sikre, at vi regulerer det, netop for både at kunne forebygge, at mange kommer ind i et afhængighedsforhold, som de har svært ved at komme ud af igen, men også for at sikre både den enkeltes sundhed, men også folkesundheden generelt. Derfor bakker vi op om det her forslag.

Der er sådan set nogle elementer i det, hvor vi godt kunne ønske man gik videre, f.eks. i forhold til spørgsmålet om smagsstoffer, at man der kunne udvide det til at se på ingredienser i det hele taget, altså ingredienser, som man tilsætter til opvarmet tobak for at gøre det mere attraktivt for især unge at påbegynde et forbrug af. Men vi bakker op om lovforslaget, og vi bakker sådan set også op om det med, at man styrker kontrollen. Vi så sådan set også gerne, at man afsatte yderligere ressourcer til Sikkerhedsstyrelsen, og at man også kiggede på de øvrige elementer. Det kunne være det, som den konservative ordfører, hr. Per Larsen, nævnte tidligere om aldersverificering, og det kunne også være det, som flere andre organisationer har foreslået, nemlig spørgsmålet om at bruge mysteryshoppere til at sikre, at de regler, vi reelt har i forhold til det, også bliver overholdt. Jeg synes også, det er et væsentligt element, at vi får styrket hele indsatsen for at hjælpe de mennesker, som er kommet ind i et afhængighedsforhold, som de efterfølgende ønsker at komme ud af, men har umådelig svært ved det.

Mange af de forebyggelsesinitiativer, vi kender i dag, er jo forebyggelsesinitiativer, som primært er målrettet den velstillede middelklasse, altså folk med et overskud, som har mulighed for at benytte sig af det, men behovet for at komme ud af nikotinafhængighed er jo akkurat lige så stort for f.eks. socialt udsatte, men det er meget få initiativer, vi har til at kunne hjælpe den målgruppe. Så det er også et af de elementer, vi gerne så man fik styrket.

Men generelt bakker vi op om initiativer, der kan være med til at begrænse tobaksindustriens eller nikotinindustriens umådelige kreativitet i forhold til at lokke mennesker ind i et afhængighedsforhold, som de efterfølgende har et stort ønske om at komme ud af, men som bare er rigtig svært. Derfor bakker vi op om det her lovforslag, og jeg skulle som sagt hilse fra Alternativet og sige, at det gør de også.

Kl. 19:06

Anden næstformand (Jeppe Søe):

Der er ingen korte bemærkninger til ordføreren, så tak til ordføreren. Dermed er det hr. Stinus Lindgreen fra Radikale Venstre.

Kl. 19:06

(Ordfører)

Stinus Lindgreen (RV):

Mange tak, formand. Tilbage i december 2019 var jeg som dengang relativt nyt folketingsmedlem med til at indgå min første store politiske aftale med en handlingsplan imod børn og unges rygning sammen med flere af de gode kolleger, der sidder her i salen. Deri tog vi en række vigtige skridt i forhold til pris, indpakning, smagsstoffer og en række andre ting. Det er dog ingen hemmelighed, at vi gerne vil gå endnu videre i Radikale Venstre. Rygning er fortsat en hovedårsag til sygdom og forebyggelige dødsfald i Danmark, og nikotin er stadig væk et af de mest vanedannende stoffer, vi kender. Derfor så vi gerne, at prisen kom endnu højere op, og at vi tog flere skridt for at begrænse salget, så børn og unge ikke bliver afhængige. I dag kan vi så læse, at butikskæden Lidl vil stoppe salget af tobaksvarer i alle deres nyåbnede butikker og udfase det i alle de resterende butikker frem mod 2029.

Samtidig har Kræftens Bekæmpelse og Hjerteforeningen forleden foreslået at forbyde cigaretfiltre, fordi det ud over at være en miljømæssig katastrofe også er en sundhedsmæssig fadæse. Det er også et forslag, som vi i Radikale Venstre bakker op om, og som vi endda selv har foreslået tidligere. Det er heller ikke så længe siden, at vi på TV 2 kunne se en dokumentar, der viser, hvordan tobaksindustrien forsøger at opbygge og fastholde unge mennesker i afhængighed. Det her er en industri, der har en helt særlig kreativ kynisme, når det kommer til at skabe og fastholde deres kundegrundlag. På det bagtæppe skal vi så i dag diskutere et lovforslag, der implementerer en ændring i et EU-direktiv, og som bl.a. har de konsekvenser, at man ikke længere må markedsføre opvarmede tobaksvarer med aromastoffer, og at alderskontrollen skærpes ved onlinesalg. Det er alt sammen rigtig gode idéer, som vi i Radikale Venstre bakker op om, og vi er også altid klar til at drøfte yderligere skridt, hvis ministeren skulle finde på at invitere Folketingets partier over til kaffe. Tak for ordet.

Kl. 19:08

Anden næstformand (Jeppe Søe):

Der er ingen korte bemærkninger, så tak til ordføreren. Næste ordfører er fru Mette Thiesen fra Dansk Folkeparti.

Kl. 19:09

(Ordfører)

Mette Thiesen (DF):

Tusind tak. Til at starte med vil jeg sige, at der faktisk har været flere på talerstolen her, som forveksler tobaksindustrien med nikotinbranchen, men det er bare to forskellige ting. Det er bare for lige at starte med at rette den. En anden ting er, at jeg egentlig godt kunne tænke mig, at vi delte det her lovforslag op, for jeg synes faktisk, at det her med aldersverificering er et rigtig, rigtig godt forslag, som jeg jo kan se har ligget i den tidligere aftale, men der har man ikke haft ordentlig hjemmel. Så hvis man på en eller anden måde kunne dele lovforslaget op, synes jeg, det ville være rigtig, rigtig godt, og så tænker jeg, at der faktisk ville være meget bred opbakning til det med aldersverificering.

Det, vi behandler i dag, er det med de her smagsstoffer, og vi har i Dansk Folkeparti stadig væk nogle ting, der lige skal afklares i udvalgsbehandlingen, men som udgangspunkt stiller vi os ikke videre positive over for det her. Der bliver talt rigtig meget om, at børn og unge kan overskue konsekvenserne af deres handlinger. Det er jeg sådan set ikke enig i, for der er noget, der hedder en frontallap, som først bliver udviklet forholdsvis sent. Så derfor har vi selvfølgelig et ansvar som voksne for at oplyse, eksempelvis hvor stor påvirkning nikotinprodukter har på en hjerne, som man kan sige er under opbygning – eller under ombygning, som jeg nogle gange siger til min egen teenager derhjemme. Så der har vi et kæmpe ansvar. Vi har et ansvar som forældre, og nu er jeg selv skolelærer, og der har vi også et ansvar, i forhold til at fortælle de her unge mennesker, hvad det egentlig har af konsekvenser, hvis man begynder at ryge. Når det så er sagt, er det her marked jo helt exceptionelt overreguleret, og jeg er faktisk i tvivl om, hvor meget man egentlig har evalueret på de tiltag, der er sat i gang; hvad der virker, og hvad der ikke virker.

Så synes jeg, at det er ret paradoksalt, at vi ikke allerede nu har en ordentlig sikring af, at man faktisk overholder gældende lovgivning, i stedet for at begynde at lave ny lovgivning. Så der synes jeg faktisk, man skal starte med at sætte ind. Det er sådan set også derfor, at jeg sagde det her med at dele lovforslaget op, for det med aldersverificering synes jeg faktisk er en rigtig god idé, for vi skal sikre, at den lovgivning, som allerede er der nu, faktisk bliver overholdt. Det er den ene ting.

Jeg har også nævnt det forebyggende arbejde, og jeg skal være fuldstændig ærlig og sige, at jeg ikke synes, det er et godt tiltag, at man f.eks. har lavet røgfri matrikler forskellige steder osv., for det mener jeg ikke nødvendigvis er særlig positivt. Nu nævnte jeg tidligere en misforståelse, jeg hørte fra talerstolen, og der er endnu en misforståelse på et andet område nemlig i forhold til snus, som allerede er ulovligt i Danmark. De her puffbars, som også er nævnt, er også allerede ulovlige i Danmark. Der, hvor vi til gengæld skal sætte ind, er, at vi markant skal stramme op i forhold til dem, som fuldstændig uden skrupler sælger ulovlige produkter til børn. Det skal vi slå benhårdt ned på. Og der er vi i Dansk Folkeparti fuldstændig klar til at sige, at bødestraf er alt, alt for svagt. Hvis man oplever, der er en kiosk, der sælger illegale produkter til børn, skal lukkes den – punktum. Hvis der er en udenlandsk lejer og han får en dom for det her, skal han udvises konsekvent, for vi er simpelt hen nødt til at lukke ned for det her. Lur mig, om ikke det desværre er fuldstændig de samme kiosker som fuldstændig skruppelløst står og sælger eksempelvis opioider og alle mulige andre virkelig dårlige ting til børn. Så det skal vi slå ned på.

Det her lovforslag indeholder som sagt flere forskellige ting. Vi har, som jeg startede med at sige, nogle opklarende ting i forhold til udvalgsbehandlingen på det her område, men som jeg også sagde, synes jeg, vi skal starte med for det første at håndhæve den gældende lovgivning; for det andet skal vi få evalueret på de tiltag, der er sat i gang; og for det tredje skal vi slå benhårdt ned på det her illegale marked, så vi netop sikrer børn og unge. Og så har vi jo også, som jeg sagde, et stort arbejde som forældre i forhold til at oplyse. Men jeg vil bede om, at lovforslaget bliver delt op. Tak.

Kl. 19:13

Anden næstformand (Jeppe Søe):

Tak til ordføreren for Dansk Folkeparti. Så er det hr. Kim Edberg Andersen fra Nye Borgerlige.

Kl. 19:13

(Ordfører)

Kim Edberg Andersen (NB):

Det er sjældent, at forbud på tobaksområdet har virket til ret meget. Alligevel er det tydeligvis det, det her er. Det er noget, som jeg tidligere gav venstrefløjen skylden for, og der må jeg så køre Moderaterne og Venstre over på venstrefløjen, for det her er bare endnu et forbud. Opvarmet tobak bliver primært brugt som tobaksafvænning. Det vil man nu gøre sværere, og det synes jeg er problematisk. Der har været folk, der har været rygere, heroppe, og de ved alle sammen, at man bliver voldsomt afhængig af at ryge. Derfor er vi også alle sammen enige om, at det skal vores børn ikke gøre. De skal være voksne, før de får lov at træffe det valg. De regler har vi sjovt nok også, men vi håndhæver dem ikke, som fru Mette Thiesen også forklarede. Vi håndhæver dem ikke. Snus, der er voldsomt afhængighedsskabende, bliver brugt rigtig meget af unge mennesker.

Som sådan lidt en bondekarl fra Nordjylland har jeg været voldsomt overrasket over, hvad man egentlig kan finde af gode ting i kioskerne her i Københavnsområdet. Det er helt vildt, hvad jeg kan få lov at handle herovre, som jeg aldrig nogen sinde ville have en chance for at komme i nærheden af nede i den lokale kiosk ovre ved os – nej, den er lukket, men den lokale brugs så.

Vi skal til at håndhæve det her i stedet for at finde på nye regler, vi alligevel ikke håndhæver. Jeg er fuldstændig enig. Jeg håber, at det bliver delt op, sådan at vi kommer til at håndhæve en højere aldersgrænse, for det er faktisk det eneste i det her forslag, som jeg er helt enig i. Vi skal håndhæve aldersgrænsen. Vi skal være de voksne politikere, der siger til folk, at 18 år mener vi og lad nu være med at sælge til børn under 18 år. Det er skadeligt, og de skal ikke lokkes til det. De er ikke klar til at overse konsekvenserne af det. Det skal vi håndhæve, og der er jeg faktisk enig med Dansk Folkeparti: Lad os endelig lukke dem – endelig! For der er ikke nogen, der er i tvivl, når de sælger de her ulovlige ting. De sælger dem, fordi der er forretning i dem, og det er pivulovligt. Det ville aldrig blive accepteret på andre områder, men det gør vi herovre i nogle kiosker. Og vi ved, de er der. Jeg har fået københavnske kanaler  på mit fjernsyn, og der har jeg set historier om, hvad de handler herovre af opioider osv. Jeg tænker, at hvis en journalist kan finde dem, kan det ikke passe, at vi ikke har en betjent, der også kan. Men vi lukker det ikke, og så er det der bare igen næste uge. Så der er jeg fuldstændig enig med Dansk Folkeparti, og jeg håber, der kommer et beslutningsforslag om det. Det stemmer vi selvfølgelig for i Nye Borgerlige, når det kommer. Selvfølgelig skal de lukkes første gang og konsekvent, og er det udlændinge, må de også godt blive hjemsendt efter første dom.

Nye Borgerlige kommer ikke til at støtte forslaget, som det er nu. Vi håber ligesom Dansk Folkeparti, at I deler det op, for så vil vi hjertens gerne stemme for alderskravet. Men opvarmet tobak er primært et tobaksafvænningsprodukt, og der er jeg altså uenig. Det er ikke det, vi skal komme efter. Det skal hjælpe folk, som har været så uheldige ikke at have haft politikere, der tidligere i deres liv har hjulpet dem med ikke at træffe dårlige valg, inden de blev voksne, ud af rygning.

Kl. 19:16

Anden næstformand (Jeppe Søe):

Der er en enkelt kommentar fra hr. Mike Villa Fonseca fra Moderaterne.

Kl. 19:16

Mike Villa Fonseca (M):

Det er bare lige en kort bemærkning, for nu syntes jeg, at fru Mette Thiesen og hr. Kim Edberg Andersen nævnte tyggetobak  – det kan godt være, at jeg sagde snus, men jeg mente nu tyggetobak. Men lige i forhold til at håndhæve det kan det være, at hr. Kim Edberg Andersen kan give nogle konkrete eksempler på, hvordan vi skal håndhæve det bedre. For jeg er meget enig i ordførerens idé om, at vi skal håndhæve aldersgrænsen på 18 år, men realiteten er jo bare, at de starter, allerede når de er 14 år, med langt de fleste af de tobaksting, som allerede eksisterer, ikke kun i kioskerne, men som også bliver solgt over Snapchat, TikTok, Instagram osv. og andre steder. Så hvordan skal vi eventuelt håndhæve det her bedre?

Kl. 19:17

Anden næstformand (Jeppe Søe):

Ordføreren.

Kl. 19:17

Kim Edberg Andersen (NB):

Du vil aldrig nogen sinde kunne gøre det fuldstændig umuligt at skaffe ulovlige varer. Det vil du ikke kunne. Altså, godt nok er vi ude på landet hjemme ved mig, men jeg har da overværet en enkelt eller to, som også har røget hash, og det er da bestemt heller ikke lovligt. Alting kan skaffes, hvis man vil. Men virkeligheden er, at hvis vi slår ned på de åbenlyse salgssteder, hvor man kommer, og får taget det skidt af hylderne og får lukket de steder, hvor man gør det, så bliver det alt andet lige sådan lidt sværere at gå til den lokale pusher for at få en tobakspose, du kan putte i munden. Skal vi ikke bare plukke de lavthængende frugter først? Vi ved, at de er der, så lad os da få dem lukket.

Kl. 19:17

Anden næstformand (Jeppe Søe):

Spørgeren.

Kl. 19:17

Mike Villa Fonseca (M):

Jamen hvad tænker ordføreren så? Skal vi give en højere bøde, eller skal vi eventuelt lave et forbud mod, at man fremadrettet ikke må sælge tobak i de her kiosker eller i supermarkedet?

Kl. 19:17

Anden næstformand (Jeppe Søe):

Ordføreren.

Kl. 19:17

Kim Edberg Andersen (NB):

Nu er jeg heldigvis en blød mand, også lidt blødere end fru Mette Thiesen, så vi kan godt sige, at man får en advarsel første gang. Og næste gang så kommer vi bare; så tager vi nøglen, vi tager skødet, og vi låser døren, og så giver vi dig en dom for det. Det er super nemt. Det er ikke så svært at komme det til livs, hvis man vil og man ikke bare vil snakke om at lave en ny lovgivning, som vi heller ikke har tænkt os at håndhæve. Det er egentlig bare det, jeg siger: Vi skal til at være meget mere konsekvente, og hvis folk sælger ulovlige tobaksprodukter i kiosker rundtomkring, skal de jo bare lukkes. De er jo ikke til gavn for nogen som helst.

Kl. 19:18

Anden næstformand (Jeppe Søe):

Hr. Stinus Lindgreen fra Radikale Venstre.

Kl. 19:18

Stinus Lindgreen (RV):

Tak for det. Det er bare for at følge op på min ordførerkollega her, for spørgsmålet var vel ikke, hvad straffen skulle være – jo, det var det sidste spørgsmål – men det første var: Hvordan skal vi håndhæve det? Så kan ordføreren lige forklare mig i dag, hvordan vi håndhæver lovgivningen i dag, og hvordan ordføreren synes vi skal gøre det bedre?

Kl. 19:18

Anden næstformand (Jeppe Søe):

Ordføreren.

Kl. 19:18

Kim Edberg Andersen (NB):

Det har jeg ikke set herovre. Jeg lagde mærke til, at der også var politibetjente i København. Der findes også politi herovre. Det er jo dybest set stadig væk dem, der håndhæver loven i Danmark, på nær hvis der er demonstrationer ude midt på gaden, og så holder vi og kigger herover. Det er det, vi skal håndhæve det med. Vi skal simpelt hen have noget politiarbejde i gang og finde dem, og det er jo ikke så svært, for hvis en journalist kan finde dem, kan en betjent også. Det er jeg sikker på. Og så skal vi, når vi har fundet dem, lukke dem. Det er egentlig bare det, jeg siger.

Kl. 19:19

Anden næstformand (Jeppe Søe):

Spørgeren.

Kl. 19:19

Stinus Lindgreen (RV):

Jeg kan så informere om, at i dag er det sådan, at Sikkerhedsstyrelsens ene medarbejder skal stå i en butik og observere et salg, som muligvis er til en mindreårig, og så derefter gå hen og spørge den mindreårige: Er du under 18 år? Og hvis vedkommende siger ja, må man så gå hen og sige til butiksindehaveren, at han har foretaget et ulovligt salg. Det er sådan, man håndhæver det i dag. Og det er måske forklaringen på, hvorfor der ikke er så mange sager, for det gør det alt andet lige temmelig svært at opdage, på trods af at vi alle sammen ved, at det foregår hele tiden, og rent faktisk at håndhæve lovgivningen. Så kan ordføreren komme med nogen idéer til, hvordan vi kunne gøre det bedre?

Kl. 19:19

Anden næstformand (Jeppe Søe):

Ordføreren.

Kl. 19:19

Kim Edberg Andersen (NB):

Lad os nu sådan hypotetisk sige, at det her snustobak er ulovligt. Vi er enige om, at det er ulovligt. Du må ikke have det i en butik. Og politibetjente har lov til at håndhæve loven, også ved ulovlige produkter, der er i en butik. Det må de faktisk godt, for det er stadig væk ulovligt at have det der. I stedet for at sende det ud til en eller anden styrelse og undlade at give dem nogen beføjelser, så bed betjentene om at gøre det. Det burde ikke være så vanskeligt, men vi kan selvfølgelig tale det op i en krog og gøre det mere vanskeligt, end det er, men vi har nogle, der håndhæver vores lovgivning, så lad os bruge dem.

Kl. 19:20

Anden næstformand (Jeppe Søe):

Tak til ordføreren for Nye Borgerlige. Så er det indenrigs- og sundhedsministeren.

Kl. 19:20

Indenrigs- og sundhedsministeren (Sophie Løhde):

Tak for det, formand, og tak for bemærkningerne fra Folketingets partier og for en fin debat omkring lovforslaget, og man må sige, at vi også kom omkring væsentlige dele, der ligger uden for lovforslaget. Det fik mig egentlig til at tænke på, at når vi tidligere havde den her slags debatter i Folketinget,så snakkede vi jo altid kun omcigaretter. I dag må man sige, at der er et langt større udvalg af forskellige produkter, og det er næsten ikke til at følge med i forhold til de mange forskellige slags e-cigaretter, opvarmede tobaksprodukter, nikotinposer og meget andet. Fælles for dem er, at de er skadelige, og vi er i regeringen meget optaget af at stoppe og forebygge børns og unges rygning og nikotinafhængighed, og derfor ser vi også med stor alvor og bekymring på udviklingen.

Som en ordfører var inde på tidligere i debatten, viste en undersøgelse for knap en måned siden, at der nu er 35 pct. af de 15-29-årige, som anvender mindst ét tobaks- eller nikotinprodukt. Bare til sammenligning var det tal for 2½ år siden 26 pct.. Det synes jeg i sig selv er yderst bekymrende, og min bekymring bliver sådan set kun forværret af, at alt for mange kan få fat i produkterne alt for let, selv om de ikke overholder de eksisterende aldersgrænser.

Derfor ser jeg det også som en bunden opgave, at vi får gjort noget ved det. Det kan jeg hører – og det glæder mig – er noget af det, som flere af Folketingets partiers ordførere også er optaget af, og jeg ser også frem til de politiske drøftelser, vi skal have omkring det her vigtige emne, og jeg er sådan set klar på at drøfte hele værktøjskassen.

Med selve lovforslaget, vi behandler her i dag, så tager vi jo et lille skridt i den rigtige retning. Vi foreslår at implementere dele af et delegeret direktiv fra EU. Direktivet betyder, at opvarmede tobaksvarer fremover ikke må dufte eller smage af f.eks. blåbær eller andre søde ting, som man jo ved appellerer direkte til børn og unge mennesker. Med direktivet følger også flere krav til mærkning af opvarmede tobaksvarer, dog kun for dem, der er røgtobak. Det implementerer vi i en eksisterende bekendtgørelse, der i forvejen regulerer sundhedsadvarsler og mærkningskrav. Direktivet gør det med andre ord mindre attraktivt at bruge opvarmede tobaksvarer, og det er positivt, særlig fordi vi også oplever, at en stigende del af vores børn og unge desværre også har fået erfaring med den her opvarmede tobak.

Med lovforslaget foreslår vi også fra regeringens side at fastsætte, hvilke krav der er til alderskontrol online og i fysiske butikker ved salg af tobak, nikotin og alkohol, for det har vist sig, at kravene ikke er tydelige nok i dag. Det vil medføre, at Sikkerhedsstyrelsen konkret kan genoptage deres alderskontrol online, og at Sikkerhedsstyrelsen fremover kan pålægge online erhvervsdrivende en straf, hvis man ikke har et alderskontrolsystem. Det er ikke ensbetydende med, at vi så er i mål med alderskontrollen. Med den nationale handlingsplan mod børns og unges rygning fra 2019, som også har været fremhævet her i løbet af debatten, blev vi jo enige om, at der skulle være et krav om et system, der effektivt verificerer køberens alder online. Kravet skulle sættes i kraft, så snart den rette løsning var tilgængelig. Der arbejder mit ministerium ihærdigt på, at kravet kan sættes i kraft så snart som muligt; det er der behov for. Med lovforslaget bliver der derfor også givet en tilstrækkelig hjemmel i forhold til alderskontrollen, som kan bruges, indtil kravet om et mere effektivt alderskontrolsystem kan sættes i kraft. Hjemlen bygger i øvrigt på den eksisterende praksis på området. Afslutningsvis foreslår vi med lovforslaget at lave en række forskellige også mere tekniske justeringer.

Men lad mig slå fast: Det her er som sagt et lille skridt i den rigtige retning. Flere bække små bliver nok ikke til en hel å, men dog et skridt fremad. Vi kommer som sagt fra regeringens side til at se meget mere på, hvad vi kan gøre i forhold til børns og unges forbrug af tobak, nikotin og alkohol. Så med de ord vil jeg takke for Folketingets opmærksomhed, og vi ser frem til den videre udvalgsbehandling.

Kl. 19:25

Anden næstformand (Jeppe Søe):

Der er et par korte bemærkninger. Først er det fra fru Mette Thiesen, Dansk Folkeparti.

Kl. 19:25

Mette Thiesen (DF):

Tusind tak. Jeg har lige et par spørgsmål til ministeren. Vi er jo flere, der sidder herinde, som også er meget optaget af det her og af at få sikret, som ministeren netop så rigtigt siger, at børn og unge ikke blive udsat for de her illegale produkter, og af det her med, at der desværre er nogle, der ikke overholder gældende lovgivning. Hvornår har ministeren tænkt sig at indkalde til de her forhandlinger? Det kunne jeg i hvert fald rigtig godt tænke mig at vide.

Kl. 19:25

Anden næstformand (Jeppe Søe):

Ministeren.

Kl. 19:25

Indenrigs- og sundhedsministeren (Sophie Løhde):

Vi påtænker jo fra regeringens side at indlede en række drøftelser, hvor der også bliver fulgt op på nogle af de ting fra den tidligere handlingsplan, der er blevet besluttet. Jeg synes, det er fint, at vi får gjort status på fremdriften og også på allerede vedtagne initiativer. I kombination med det forestiller jeg mig at vi her inden sommerferien også får påbegyndt drøftelserne om de områder, hvor vi ser at der er særlig grund til bekymring, og får kigget på, hvilke idéer til forskellige former for initiativer man har blandt Folketingets partier.

Kl. 19:26

Anden næstformand (Jeppe Søe):

Spørgeren.

Kl. 19:26

Mette Thiesen (DF):

Betyder det, at ministeren har tænkt sig at indkalde alle Folketingets partier, også de partier, der ikke er med i aftalen om en handleplan mod børn og unges rygning? Det kunne jeg egentlig bare godt tænke mig at vide.

Så kunne jeg bare sådan helt lavpraktisk tænke mig at høre, om ministeren vil dele lovforslaget op, sådan som jeg foreslog fra talerstolen lige før.

Kl. 19:26

Anden næstformand (Jeppe Søe):

Ministeren.

Kl. 19:26

Indenrigs- og sundhedsministeren (Sophie Løhde):

Ja, når det handler om i fællesskab at følge op på det her og blive klogere, ser jeg ikke noget til hinder for, at vi starter drøftelserne med alle Folketingets partier, og at vi i den forbindelse også hører nogle oplæg om den seneste forskning og viden samt udviklingen på området.

I relation til spørgsmålet om, hvorvidt vi vil dele det her lovforslag op, så må jeg sige helt ærligt, at jeg simpelt hen synes, at det her lovforslag er for småt til, at vi skal til at dele det op i to. Jeg står altså ret fast på, at jeg synes, det er fornuftigt, at vi nu sidder og gennemfører et direktiv, der betyder, at opvarmede tobaksvarer fremover ikke må dufte eller smage af blåbær eller andre spændende ting og sager, der appellerer til børn og unge. Så hvis man mener det, man siger, om, at man gerne vil sætte ind over for børn og unges tobaksforbrug, så kan jeg simpelt hen ikke forstå, hvorfor man så ikke også kan se den samlede pakke som et fornuftigt skridt i den rigtige retning.

Kl. 19:27

Anden næstformand (Jeppe Søe):

Så er det hr. Stinus Lindgreen fra Radikale Venstre.

Kl. 19:27

Stinus Lindgreen (RV):

Tak for det. Og tak til ministeren for en rigtig god tale. Jeg glæder mig til at blive indkaldt til forhandlinger om det her vigtige område og er meget glad for at høre de ord, der kommer oppe fra talerstolen.

Hvis jeg må blive lidt mere konkret, kunne jeg godt tænke mig at høre ministerens holdning til en øget pris på tobak. Det var noget, vi diskuterede rigtig meget tilbage i 2019. Det er ingen hemmelighed, at der var nogen, der gerne ville være gået videre, end man gjorde dengang. Så hvad er ministerens holdning til det?

Der er et andet emne, der har været oppe at vende her de seneste dage, og det kan være, at ministeren ikke har en holdning til det endnu, men ikke desto mindre vil jeg stille spørgsmålet, for nu har jeg jo chancen for at spørge om det. Det har været fremme fra Kræftens Bekæmpelse og Hjerteforeningen, at man burde have et forbud mod filtre på cigaretter, fordi det er en falsk tryghed, og fordi det oven i det er et problem for miljøet, fordi de ligger og sviner og ikke bliver nedbrudt naturligt. Så har ministeren en holdning det forslag?

Kl. 19:28

Anden næstformand (Jeppe Søe):

Ministeren.

Kl. 19:28

Indenrigs- og sundhedsministeren (Sophie Løhde):

Først vil jeg sige i forhold til spørgsmålet omkring afgifter, at jeg synes, det er væsentligt, at vi ikke så at sige kun diskuterer spørgsmålet omkring tobaksafgifter, hvor der jo ganske rigtigt er blevet besluttet en række afgiftsforhøjelser hen over bl.a. den seneste periode, men jo også fra skiftende regeringers side, for der er også hele spørgsmålet omkring afgiftspålæggelsen, for så vidt angår alle de her forskellige nikotinprodukter, som også er noget af det, jeg synes man skal diskutere.

Så er jeg helt enig i, at de her filtre er udtryk for falsk tryghed, og jeg er sådan set klar på at se på spørgsmålet omkring et forbud mod filtre som en del af den samlede diskussion. Jeg synes da, at vi skal få det hele på bordet og tage en samlet drøftelse blandt Folketingets partier på det her område.

Kl. 19:29

Anden næstformand (Jeppe Søe):

Så er det hr. Kim Edberg Andersen, Nye Borgerlige.

Kl. 19:29

Kim Edberg Andersen (NB):

Tak for det. Det vedrører det med at opdele lovforslaget. Jeg respekterer fuldt ud, at ministeren har gjort klart, at det ikke kommer til at ske, men så sagde ministeren, at dem, der var for det med alderen, også skal forholde sig til det med smagsstoffer. Men der er jo udelukkende smagsstoffer i opvarmet tobak, og opvarmet tobak bliver jo som udgangspunkt ikke brugt af unge mennesker; det bliver primært brugt til rygeafvænning. Hvis ministeren er uenig i det, vil jeg meget gerne se det; så må man meget gerne sende det til mig, for så er jeg da selvfølgelig blevet fejlinformeret.

Sådan som jeg ser det, er de her opvarmede tobaksprodukter – nu snakker jeg ikke om dampprodukter, men om opvarmet tobak – altså primært til rygeafvænning. Det siger jeg, fordi jeg er ked af, at vi gør noget sværere i forbindelse med noget, som teknisk set kan få folk til at holde op med at ryge, for den del af det kan vi godt blive enige om.

Kl. 19:30

Anden næstformand (Jeppe Søe):

Ministeren.

Kl. 19:30

Indenrigs- og sundhedsministeren (Sophie Løhde):

Den præmis køber jeg ikke. Jeg synes heller ikke, det er godt, at der er nogle, der bare bliver kørt sådan lidt over. Altså, at sige, at opvarmet tobak ikke bliver brugt blandt unge mennesker, er forkert. Det vidner de seneste tal jo også om; det kan vi se i forhold til antallet af børn og unge, der bruger nogle af alle de her mange forskellige produkter, herunder opvarmet tobak.

Jeg må sige, at når man sidder og tilføjer blåbærsmag, jordbærsmag og andet, er det jo, fordi det har en direkte appel til bl.a. børn og unge mennesker. Og det er sådan set derfor, jeg synes, det er ganske fornuftigt, at vi nu med det her lovforslag siger, at opvarmede tobaksvarer fremover ikke må dufte og smage af slik og alle mulige andre ting, der kan appellere til børn og unge. Derfor synes jeg også, at det her lovforslag er af en sådan karakter, at hvis man har et ønske om også at være med til at sætte ind i forhold til børn og unge, så er det sådan set samlet en fin lille pakke.

Kl. 19:31

Anden næstformand (Jeppe Søe):

Spørgeren.

Kl. 19:31

Kim Edberg Andersen (NB):

Den præmis køber jeg så slet ikke, for jeg er jo selv ryger, og jeg har brugt produkter med både blåbær- og mentolsmag og alle mulige duftstoffer, når jeg f.eks. har dampet for at holde op med at ryge. Så jeg køber ikke den præmis og den bås, ministeren vil have sat det ind i, altså at fordi man tilsætter blåbærsmag, så lokker man unge.

Derimod køber jeg præmissen om, at unge under 18 år naturligvis ikke skal starte med at ryge. Det er vi i Nye Borgerlige meget villige til at være behjælpelige med. Men jeg køber ikke den præmis eller den bås, som ministeren forsøger at sætte op i forhold til det.

Kl. 19:31

Anden næstformand (Jeppe Søe):

Ministeren.

Kl. 19:31

Indenrigs- og sundhedsministeren (Sophie Løhde):

Jamen så kan vi konstatere, at vi er uenige, for der er jo en klar sammenhæng der. Det kan vi jo se på en lang række forskellige produkter, og derfor synes jeg jo også, at man skal se på reguleringen, for så vidt angår nogle af alle de her mange forskellige nikotinprodukter, hvor der jo også bliver tilsat smage og andet, der kan appellere til børn og unge mennesker.

Som sagt mener jeg ikke, at lovforslaget her kan bære, at vi skal til at dele det op i to lovforslag. Det var ikke kun mig som minister, der indrømmede, at det ikke var verdens største lovforslag; det var der også adskillige andre her i Folketingssalen der gjorde. Så håber jeg også, at vi kan være enige om, at det lille forslag ikke skal gøres endnu mindre, men at vi skal holde det samlet. Det er fair nok, hvis man kan støtte dele af pakken, men ikke det hele, og så må man jo gøre op med sig selv, om man vil stemme gult eller rødt til det i sidste ende; det er fair.

Kl. 19:32

Anden næstformand (Jeppe Søe):

Tak til ministeren.

Der er ikke flere, der har bedt om ordet, så forhandlingen er nu sluttet.

Jeg foreslår, at lovforslaget henvises til Sundhedsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

21) 1. behandling af beslutningsforslag nr. B 62:

Forslag til folketingsbeslutning om forbud mod kirurgisk eller medicinsk kønsskiftebehandling af børn under 18 år.

Af Kim Edberg Andersen (NB) m.fl.

(Fremsættelse 14.03.2023).

Kl. 19:32

Anden næstformand (Jeppe Søe):

Ordføreren for forslagsstillerne ønsker at give en begrundelse for forslaget og får hermed 2 minutter. Hr. Kim Edberg Andersen, Nye Borgerlige.

Kl. 19:33

Begrundelse

(Ordfører for forslagsstillerne)

Kim Edberg Andersen (NB):

Jeg skal gøre det så kort, som det nu kan lade sig gøre. Det her er en sag, som jeg næsten er sikker på kommer til at dele os meget, men jeg håber også, at vi anerkender, at det er en sag, som har en kerne af mennesker, som rent faktisk oplever en vanskelig situation i deres barndom. Inden vi begynder at kaste stenene, fordi vi helt sikkert er uenige, så skal vi huske, at der er mennesker, som har stort behov for det her. Så er min påstand, at der er en persongruppe, som har udnyttet det til, at vi desværre har fået en behandling for kønsubehag, der gør, at vi er i ret stor risiko, hvis vi ikke allerede er der, for, at vi behandler folk med diagnoser, som i bedste tilfælde er bedste skøn.

Det, der er problemet med det her, er, at det er irreversibelt. Det er hele min pointe i det her. Vi vil ikke acceptere en irreversibel behandling af børn med så voldsomme konsekvenser på nogen som helst områder, hvis vi fik det smidt i ansigtet nu. Det ville vi ikke. Vi snakker om børn, som mister evnen til selv at få børn. Vi snakker om drenge, som i bedste fald, hvis de senere ændrer mening om, hvad køn de føler de er, vil have mikropenis og ikke vil kunne have et normalt sexliv. Vi snakker om hormoner, som, selv hvis man vælger dem, udvikler knogleskørhed og har ret voldsomme konsekvenser for de mennesker, der får de her behandlinger.

Som folketingsmedlem kan jeg simpelt hen ikke se mig selv i øjnene, hvis ikke jeg, mens jeg var medlem af Folketinget, sagde stop. Vi bliver simpelt hen nødt til at holde med det her og sikre, at vi herinde ikke gemmer os bag læger, der synes én ting, og det er meget belejligt. Det her har voldsomme, voldsomme konsekvenser, og der er ikke nogen sikker diagnose. Så derfor har jeg fremsat det her forslag om, at vi stopper irreversibel behandling for kønsdysfori af børn under 18 år.

Kl. 19:35

Anden næstformand (Jeppe Søe):

Dermed er forslaget begrundet. Forhandlingen er åbnet. Den første, der får ordet, er indenrigs- og sundhedsministeren.

Kl. 19:35

Forhandling

Indenrigs- og sundhedsministeren (Sophie Løhde):

Beslutningsforslaget B 62 pålægger regeringen at forbyde kirurgisk eller medicinsk kønsskiftebehandling af børn og unge under 18 år inden udgangen af 2023. Lad mig starte med at slå fast, at ingen børn eller unge under 18 år med kønsdysfori nogen sinde har fået kirurgisk kønsskiftebehandling i Danmark. Det indtryk kan man ellers godt få, når man læser beslutningsforslaget, hvoraf det fremgår, at forslagsstillerne ønsker et forbud mod kirurgisk fjernelse af bryster og kønsdele. Men det er altså misvisende. Ingen børn eller unge har nogen sinde fået kirurgi på det her område.

Beslutningsforslaget giver også indtrykket af, at Storbritannien og Sverige helt har stoppet med medicinsk behandling til børn og unge under 18 år. Det er en misforståelse. Både i England og Sverige tilbyder man fortsat hormonbehandling til børn og unge. Nu sker det blot inden for forskningsmæssige rammer. Jeg kan i øvrigt forstå, at noget af det, man bl.a. gør i Sverige, jo også er at gå i retning af en højere grad af centralisering, som vi også har i Danmark, ved at det er samlet ét sted, nemlig på Rigshospitalet.

Lad mig også slå fast, hvad det er, der er op og ned. Der er tale om en meget lille gruppe af børn og unge, som kan have brug for medicinsk behandling. Selv om vi har set en stigning i antallet af børn og unge, som henvises til udredning, er andelen af børn og unge, som viderehenvises til behandling, altså faldende. Af de børn unge, der i dag henvises til udredning, er 10 pct. henvist før puberteten. De øvrige 90 pct. er henvist i puberteten. Som udgangspunkt tilbydes behandling kun, hvis barnet eller den unge har oplevet kønsligt ubehag siden barndommen. Det vil sige, at det kun er en tiendedel af det samlede antal henviste børn og unge, som i udgangspunktet er i målgruppen for at kunne tilbydes medicinsk behandling.

På baggrund af egne og udenlandske erfaringer er Region Hovedstaden, der altså varetager behandlingen i Danmark, blevet mere tilbageholdende med at tilbyde hormonbehandling end tidligere. Det ser vi jo også i tallene. Det samlede antal af børn og unge, der behandles med hormoner, er derfor faldet det seneste år. I 2022 blev 352 børn og unge henvist til udredning, men kun 22 børn og unge blev henvist videre til hormonbehandling, og ud af de 22 var det alene syv, der startede i hormonbehandling i 2022, altså kun 2 pct. af det samlede antal henviste til udredning. Det er bare lige, for at vi også har proportionerne på plads i forhold til debatten her i Folketingssalen.

Lad mig slå fast, at behandlingen til langt de fleste børn derfor kun består af samtaler og rådgivning. De fleste finder altså en måde at leve i overensstemmelse med deres biologiske køn på. Der er derved ganske få børn og unge, som efter en grundig udredning vurderes at have brug for hjælp i form af medicinsk behandling, hvilket vel at mærke alene kan ske ud fra en konkret lægefaglig vurdering på baggrund af en grundig udredning.

Sundhedsstyrelsens eksisterende vejledning om sundhedsfaglig hjælp ved kønsidentitetsforhold er den, der sætter rammerne for behandling i Danmark. Den vejledning er udarbejdet med afsæt i faglige overvejelser og med inddragelse af erfaringer fra udlandet. Som nævnt er Region Hovedstaden nu i praksis blevet mere tilbageholdende med at tilbyde behandling end tidligere. Det flugter i øvrigt med det, vi også ser i andre lande.

Jeg er godt klar over, at der kan være faglige uenigheder på området, både i Danmark og internationalt. Det er bestemt ikke ualmindeligt. Det ser vi også på flere andre områder i sundhedsvæsenet. Men jeg mener altså ikke, at vi politisk skal gribe ind, så snart der er faglige uenigheder eller drøftelser på et område. I så fald skulle vi i hvert fald her i Folketingssalen tage konsekvensen og gribe ind rigtig mange steder i vores sundhedsvæsen, hvor der er faglige uenigheder om givne behandlinger, som vi tilbyder i vores sundhedsvæsen. I stedet mener jeg, at vi skal insistere på mere viden og forskning og på at få de lægefaglige miljøer på banen.

Kl. 19:40

Sundhedsstyrelsen er netop nu i gang med en revision af den eksisterende vejledning, og her vil der være et særligt fokus på behandlingstilbuddet til børn og unge. I arbejdet inddrages relevante faglige repræsentanter og organisationer. Uanset hvor få børn og unge der tilbydes behandling, er det naturligvis vigtigt, at vi løbende sørger for at holde os orienteret i Danmark og sørger for, at de faglige anbefalinger og behandlingstilbuddene afspejler den nyeste viden på området. Det er også derfor, at jeg synes, at det er positivt, at der i praksis reageres på forskning og erfaringer, både egne og udenlandske, og det har jo konkret så også ført til, at man er mere tilbageholdende med at give behandlingstilbud.

Jeg vil gerne opfordre til, at vi lytter til eksperterne på området, også når der er faglige uenigheder, og at vi her i Folketinget nu lader Sundhedsstyrelsen og eksperterne om at fortsætte de faglige drøftelser, der er i gang i forbindelse med arbejdet med en revision af vejledningen. På den baggrund kan regeringen ikke støtte op om beslutningsforslaget.

Kl. 19:41

Anden næstformand (Jeppe Søe):

Der er nogle korte bemærkninger, og den første er fra fru Mette Thiesen fra Dansk Folkeparti.

Kl. 19:41

Mette Thiesen (DF):

Altså, jeg er simpelt hen nødt til at sige, at ministerens argumentation bare ikke holder nogen steder. Det kommer desværre ikke bag på mig, at regeringen totalt kujonagtigt stikker halen mellem benene på det her område.

For det første vil jeg sige, at hvis der aldrig nogen sinde er foretaget nogen som helst kirurgiske indgreb, men at det stadig væk er lovligt jævnfør den her vejledning, hvorfor så ikke bare udelukke den mulighed? Så kommer vi helt uden om det. Det er bare lige et lille hjælpeforslag. Hvis man er så politisk doven, at man ikke har lyst til at tage stilling til noget så grundlæggende som, om børn skal kunne skifte fysisk køn, jamen så kan det jo også give mening at sige i forhold til abort, at der også er mange, der har en sundhedsfaglig argumentation, i forhold til hvor man skal lægge abortgrænsen. Så skal det da slet ikke være noget, vi skal tage stilling til politisk – det må være en sundhedsfaglig vurdering. Så det hænger heller ikke rigtig sammen.

For det andet er jeg bare nødt til at sige, at de syv børn, som ministeren nævner, er syv børn for meget. I forhold til at børn bliver udsat for medicinske forsøge, troede jeg faktisk at vi var nået længere i dagens Danmark – med tanke på alle de skandaler, der har været tidligere med sterilisationer og med behandling for alt muligt forskelligt. Hvorfor vil ministeren og ministerens parti ikke tage aktivt stilling og behandle det herinde i Folketinget og mene, at det er en politisk beslutning, om man vil tillade kønsskifte på børn?

Kl. 19:43

Anden næstformand (Jeppe Søe):

Tak. Ministeren.

Kl. 19:43

Indenrigs- og sundhedsministeren (Sophie Løhde):

Først og fremmest vil jeg godt sige, selv om der er nogen, der gerne vil bruge meget store ord og få debatten op i niveau her i Folketingssalen, at man også bare lige skal overveje, hvordan vi debatterer med hinanden her i salen.

Først vil jeg sige, at der nu er en eksisterende revision af vejledningen i gang. I øvrigt er der sket en meget større tilbageholdenhed end det, der har været gældende tidligere, og vejledningen bliver nu revideret. Jeg skal jo ikke foregribe, hvad Sundhedsstyrelsen konkret kommer frem til sammen med de faglige eksperter på området, men jeg synes, det er interessant, hvis det synspunkt, man lægger for dagen nu fra Dansk Folkepartis side, er, at så snart der er faglige uenigheder på et område, må vi drage den konsekvens, at så skal vi afbryde behandlingen og tilbuddet i det danske sundhedsvæsen på øvrige områder. For ellers forstår jeg ikke konsekvensen af den argumentation, som Dansk Folkeparti lægger for dagen. For det er jo det, der gælder her.

Jeg har det synspunkt, at selv de steder, hvor der er faglige uenigheder, må vi insistere på – også selv om vi snakker om et ganske, ganske lille antal børn og unge – det er 7, vi kom frem til ud af de 22, vi taler om – at de skal have den bedste hjælp. Og det er en lægefaglig vurdering og beslutning i sidste ende, hvad det tilbud skal bestå af. For langt de fleste børn og unge handler tilbuddet jo netop om samtaler, om rådgivning.

Kl. 19:44

Anden næstformand (Jeppe Søe):

Tak. Spørgeren.

Kl. 19:44

Mette Thiesen (DF):

Der er sket en voldsom stigning i antallet af henvisninger. Og med den argumentation, ministeren lægger for dagen, mener ministeren åbenbart også, at der ikke skal være en abortgrænse i Danmark, for der er også mange forskellige medicinske vurderinger, i forhold til hvor den skal ligge. Så det er simpelt hen at stikke halen mellem benene. Og jeg kan garantere ministeren for, at jeg harmdirrende over det her, for det, man accepterer nu, og som man lukker øjnene for, er, at der foregår medicinske forsøg på børn. Og der er vi nødt til som ansvarlige voksne at sige: Det mener vi simpelt hen ikke skal være lovligt i Danmark. Men det kan jeg så høre at regeringen ikke tør – øv!

Kl. 19:45

Anden næstformand (Jeppe Søe):

Tak. Ministeren.

Kl. 19:45

Indenrigs- og sundhedsministeren (Sophie Løhde):

Abortgrænsen er jo lige præcis et område, hvor man faktisk aktuelt er ved at se på en mulig revision, i forhold til hvilken ugegrænse der skal gælde. Så det er da et ufattelig dårligt eksempel, fru Mette Thiesen kommer med her i Folketingssalen i dag. For der har vi jo anerkendt, at det sådan set er en god idé, at man nu ser på det med faglige øjne, og at man får det her diskuteret også i lægefaglige kredse.

Så er jeg nødt til at anholde en bemærkning. Det nytter ikke noget, at man bliver ved med at snakke om de mange, der bliver henvist, uden også at forholde sig til, at på trods af at der er kommet langt flere henviste, er det en meget, meget mindre andel – den har været stærkt faldende – som rent faktisk går videre til behandling, fordi de fleste jo bliver hjulpet via samtaler og terapi.

Kl. 19:45

Anden næstformand (Jeppe Søe):

Tak. Hr. Kim Edberg Andersen, Nye Borgerlige.

Kl. 19:46

Kim Edberg Andersen (NB):

Tak for det. Altså, for mig er det her bekymringen for dem, vi fejlbehandler. Det er det helt ret beset, og det er simpelt hen, fordi jeg er bange for, at vi ødelægger børn, og jeg syntes ikke, det er i orden, at vi forsøger at tilsidesætte hverken den ene eller den anden form for argumenter. For virkeligheden er, at ministeren fremhæver Sverige, men at svenskerne jo siger, at det her kun skal bruges som medicinske forsøg. For de ved allerede nu, at der er så store problemstillinger med det, at de bliver nødt til at undersøge det. De siger faktisk, at styrelsen vurderer, at der er flere risici end fordele ved en hormonbehandling, og det er den, som ministeren henviser til.

Så synes jeg faktisk også, det er ret vildt, når vi ser, at selv overlægen på Rigshospitalets Sexologisk Klinik har sagt, at hov, vi er godt nok kommet til at gøre det her for meget, at det så bliver brugt som argument, at se, vi har også sat antallet ned. Men det er jo, fordi man allerede har fundet ud af, at man åbenbart har gjort noget galt. Det vil sige, at vi har nogle børn, vi risikerer at have gjort det her ved, som er irreversibelt. Og der er det bare, jeg appellerer til, at vi ikke gør nogle irreversible ting på vores børn.

Kl. 19:47

Anden næstformand (Jeppe Søe):

Ministeren.

Kl. 19:47

Indenrigs- og sundhedsministeren (Sophie Løhde):

Jeg vil gerne kvittere for det, som jeg jo opfatter som et udtryk for netop at ville sikre det bedste for børn og unge i Danmark. Der har vi så forskellige afsæt for, om vi skal lade vores sundhedsmyndigheder arbejde med den revision af vejledningen, de er i gang med på nuværende tidspunkt.

Og jeg er nødt til at korrigere i forhold til Sverige, som jeg også var inde på i min indledende besvarelse. Det er ikke korrekt, at man nu ikke længere tilbyder hormonbehandling. Det gør man fortsat. Man gør det inden for en forskningsmæssig ramme, og i modsætning til i Danmark har behandlingen sådan set været spredt ud på flere forskellige steder i Sverige. Der går man jo nu meget mere i retning af at gøre det samme som i Danmark, nemlig at centralisere det på ét samlet sted, som jeg forstår det, fordi man jo også anerkender, at vi her har at gøre med en meget, meget lille gruppe af børn og unge mennesker.

Men som sagt synes jeg nu, vi skal afvente, at den her vejledning er ved at blive revideret af Sundhedsstyrelsen. Jeg anerkender, at der er en faglig uenighed på området, og jeg synes også, det er vigtigt, at vi får den faglige uenighed afprøvet i forhold til at sikre, at vi får det hele belyst, at vi får synspunkterne frem i forbindelse med revisionen.

Kl. 19:48

Anden næstformand (Jeppe Søe):

Spørgeren.

Kl. 19:48

Kim Edberg Andersen (NB):

Men svenskerne siger nøjagtig ordret det, jeg siger til dig, i december 2022, og det står i »Vård av barn och ungdomar med könsdysfori«. Det er jo bare, så I kan slå det op og se, at det, jeg siger, er rigtigt, altså at det er noget, de gør med forsøg, fordi de ved, at der er problemstillinger med det.

Men for mig er det bare sådan, at hvis vi ved, at der er problemstillinger med det, hvorfor er det så, vi behøver at forske på vores egne børn? Hvorfor er det så ikke bare sådan, at vi lever med, at svenskerne forsker videre på deres børn, og vi så beskytter vores, indtil der kommer et resultat, der viser, om det her virker eller ej? Hvorfor skal danske børn risikere at få ødelagt deres liv? Det er forsøg, og det gør mig frygtelig ked af det.

Kl. 19:49

Anden næstformand (Jeppe Søe):

Ministeren.

Kl. 19:49

Indenrigs- og sundhedsministeren (Sophie Løhde):

Jeg har stadig den opfattelse, at jeg mener, at man skal lade Sundhedsstyrelsen færdiggøre sin revision af vejledningen, så vi også kan se, hvad den nyeste faglige anbefaling for området er, inden man drager forskellige konklusioner på et område, hvor der, ja, er faglige uenigheder.

Men det er ikke korrekt, at man ikke tilbyder behandling i Sverige. Det sker inden for en forskningsmæssig ramme, og det gør det jo i øvrigt også i en dansk sammenhæng, fordi vi har at gøre med så lille en gruppe af børn og unge, som jeg er med på at man fra forslagsstillernes side med flere på højrefløjen i dansk politik gerne vil give indtryk af er kæmpekæmpestor, men hvor vi altså nu taler om, er det seks ud af 22 børn og unge?

Kl. 19:49

Anden næstformand (Jeppe Søe):

Tak. Hr. Mikkel Bjørn, Dansk Folkeparti.

Kl. 19:49

Mikkel Bjørn (DF):

Tak for det. Ministeren bliver ved med at nævne faglige vurderinger, at hun stoler på de faglige vurderinger. Udfordringen her er jo bare, at der ikke er noget fagligt diagnostisk apparat, hverken psykologfagligt eller lægefagligt, på det her område. Jeg fremlagde for et par uger siden over for ministeren et brev fra en cheflæge på Aalborg Universitet inden for kønsskifteområdet til en ung mand, som har fortrudt sit kønsskifte, som har fået både medicinsk og kirurgisk kastration på baggrund af lægens anbefalinger til ham, og som spørger lægen, hvordan det her kunne lade sig gøre. Og hun svarer ham: Udfordringen er, at vi ikke har noget diagnostisk apparat til at forudsige, om det, vi gør, er det rigtige; det eneste, vi har at forholde os til, er det, folk selv kommer og siger til os.

Når vi samtidig ved, at langt hovedparten af de børn, der oplever udfordringer med kønsdysfori i barndommen, vokser fra det i løbet af puberteten, hvordan i alverden kan vi så forsvare at fortsætte den her praksis med meget store konsekvenser til følge, med børn, der bliver sterile resten af deres liv?

Kl. 19:50

Anden næstformand (Jeppe Søe):

Ministeren.

Kl. 19:50

Indenrigs- og sundhedsministeren (Sophie Løhde):

Som jeg var inde på i min indledende besvarelse, er det velkendt, at der er faglige uenigheder på det her område. Det er der i Danmark, og det er der i øvrigt også internationalt. Og det er jo netop også derfor, jeg synes, det er godt, at Sundhedsstyrelsen er i gang med en aktuel revision af den eksisterende vejledning, så vi på den måde kan få den nyeste faglige viden på området og dermed også anbefalingerne for området i forhold til, hvordan det fremadrettet skal være i Danmark.

Kl. 19:51

Anden næstformand (Jeppe Søe):

Spørgeren.

Kl. 19:51

Mikkel Bjørn (DF):

Når vi har at gøre med børn, som bliver medicinsk kastreret – de bliver sterile resten af deres liv, de kan ikke nogen sinde få børn igen – og vi ved, at langt hovedparten af de her børn helt naturligt vokser fra den her tilstand i løbet af deres pubertet, hvordan kan vi så forsvare og fortsætte den praksis? Det spørger jeg igen ministeren.

Kl. 19:51

Anden næstformand (Jeppe Søe):

Ministeren.

Kl. 19:51

Indenrigs- og sundhedsministeren (Sophie Løhde):

Jeg tror helt ærligt, at det er, som om man ikke ønsker at lytte til det, der er min indgang til det her, som også er fuldstændig på linje med andre behandlinger, vi har i vores sundhedsvæsen. Der er en faglig uenighed på det her område. Den kan jeg ikke gøre op med. Jeg konstaterer også, at det, i og med at vi har at gøre med områder, hvor der er en meget lille gruppe af patienter, så også er sværere at trække en meget klar evidens frem, og det gælder også på andre områder i sundhedsvæsenet.

Vi har bare det princip i Danmark, at vi jo ikke sidder her og stemmer om, hvilke behandlinger vi så skal tage ud af sundhedsvæsenet, når der ligger en lægefaglig vurdering indstillet af Danmarks øverste sundhedsmyndigheder, som de så er kommet med i deres vejledning til os.

Kl. 19:52

Anden næstformand (Jeppe Søe):

Tak. Fru Louise Brown fra Liberal Alliance.

Kl. 19:52

Louise Brown (LA):

Tak for det. Jeg skal bare spørge ministeren om noget. Det, jeg hører ministeren sige, er, at der faktisk ikke er hundrede procents sikkerhed for diagnostikken i forhold til de her børn, og når der nu ikke er det, ville det så ikke give mening at sætte det her på hold, indtil der er et grundlag, sådan som ministeren fortæller at sundhedsmyndighederne er ved at undersøge nærmere?

Kl. 19:52

Anden næstformand (Jeppe Søe):

Ministeren.

Kl. 19:53

Indenrigs- og sundhedsministeren (Sophie Løhde):

Hvis vi skal anlægge det princip, at vi skal have hundrede procents sikkerhed for vores behandlinger i sundhedsvæsenet, så skal I bare lige vide, hvilken opgave I lige har sat jer selv på, i forhold til hvad vi skal have bremset af behandlinger i sundhedsvæsenet i morgen. Der er rigtig, rigtig mange områder, hvor der ikke er hundrede procents sikkerhed, men hvor der også er kæmpestor faglig uenighed. Lad os tage det seneste eksempel på kræftområdet, som der har været meget stor debat om, hele den behandlingsform, der bliver diskuteret på Aarhus Universitetshospital, den såkaldte HIPEC-behandling. Den er der kæmpe faglig uenighed om, for bare at tage et meget, meget konkret eksempel, som har været fremme i medierne på det seneste.

Men jeg har ikke hørt på nogen andre områder, at vi begynder at sige, at vi ikke længere vil respektere, at vi har en øverste sundhedsfaglig myndighed i Danmark, som vi har sat til hele tiden at følge et område, og også kan håndtere, at der er faglige uenigheder, og agere og handle undervejs, i takt med at vi får mere viden, og dermed også sikre, at vi har det bedst mulige faglige grundlag at stå på, også på det her område.

Kl. 19:54

Anden næstformand (Jeppe Søe):

Spørgeren.

Kl. 19:54

Louise Brown (LA):

Tak. Men skal vi så bare acceptere, at der er nogle børn, der får ødelagt deres krop og måske fremtid, for at andre børn kan blive behandlet for deres kønsdysfori?

Kl. 19:54

Anden næstformand (Jeppe Søe):

Ministeren.

Kl. 19:54

Indenrigs- og sundhedsministeren (Sophie Løhde):

Der er jo ikke nogen – hverken i Folketinget eller i Sundhedsstyrelsen, der laver de faglige vejledninger på områderne – der har et ønske om at ødelægge noget for nogen. Det handler om at sikre hjælp til en gruppe af børn af unge, som har brug for hjælp. Langt de fleste kan heldigvis hjælpes via samtaleterapi og via andre former for indsatser, men der er også en gruppe, som har behov for en medicinsk indsats. Den kan bestå af forskellige ting. Der er det jo efter en meget grundig udredning, en lægefaglig udredning af den pågældende unge, at vedkommende så eventuelt kan komme i betragtning til medicinsk behandling. Men det er jo ikke noget, som hverken jeg eller andre beslutter; det er noget, der sker med afsæt i en konkret lægefaglig vurdering med afsæt i de sundhedsfaglige vejledninger på området, som jeg så som nævnt også har sagt flere gange er underlagt en aktuel revision.

Kl. 19:55

Anden næstformand (Jeppe Søe):

Dermed tak til ministeren, og vi går i gang med ordførerrækken. Den første er fru Camilla Fabricius fra Socialdemokratiet. Og inden hun får ordet, vil jeg lige sige, at jeg virkelig prøver at være sød og rar og få samtalen til at køre, men hvis ikke I kigger på det lille ur foran, bliver tirsdag til onsdag, inden vi er færdige, og det synes jeg er synd for dem, der kommer efter jer. Så kig lige på uret, og ellers siger jeg »tak« sådan lidt hårdere fra nu af. Værsgo til ordføreren.

Kl. 19:55

(Ordfører)

Camilla Fabricius (S):

Tak, hr. formand, tak for ordet. Børn og unge, der føler ubehag ved deres ved fødslen tildelte køn, har brug for al mulig hjælp og støtte. Mange oplever en svær tid, og den tidlige ungdom kan i forvejen være svær nok. Så sent som i sidste uge havde jeg besøg af et ungt menneske med lgbt-baggrund, som kom med sine egne beretninger om, hvordan hun havde skiftet køn, og de samtaler, hun har med andre, der er i hendes sted. Vi hører beretninger om ensomhed, om angst og manglende trivsel, om udenforskab og dårligt selvværd. Undersøgelser fra LGBT+ Danmark viser, hvordan lgbtq+-personer går med øgede selvmordstanker og tanker om selvskade, og helt ærligt, det skræmmer mig. De har brug for støtte, og det er ikke ensbetydende med, at alle skal i behandling, som ministeren også siger. Men det betyder, at vi skal lytte til den fagkundskab, der er, og til de mennesker, der helt tæt på de unge, også når det er deres vurdering, at den bedste hjælp til børnene er behandling.

Jeg synes også, det er vigtigt her fra talerstolen at sige højt, at det drejer sig om kønsidentitet, ikke om seksualitet. For ifølge undersøgelser opfatter og tænker vi på det her ud fra et kønsperspektiv i forhold til identiteten, altså hvordan det er at være menneske – om det er han, hun eller hen, dig eller mig, de eller dem. Jeg synes helt ærligt, det kan være mærkeligt at stå her i Folketingssalen og lovgive om, at lægerne ikke må give den hjælp, som de vurderer er bedst. Derfor kan vi som Socialdemokrati heller ikke støtte op om forslaget.

Vi støtter i stedet for op om den faglige udvikling, der er på transområdet, og det vil være relevant at lade det personale, vi har både i Aalborg i København, indgå i det, så de har mulighed for at opleve at gå ordentligt til opgaven. Det er en svær opgave. Som ministeren også sagde, er det en meget lille gruppe, og derfor skal vi også holde hånden under det personale, der er med til at træffe beslutningen.

Når man hører debatten her i dag og hører spørgsmålene, kan man næsten tro, at hormonerne er noget, som man sådan lige med et snuptag går hen og får, altså at hvis man får en fiks idé, kan man bare sådan skifte køn. Men som ministeren også redegør for, er det overhovedet ikke tilfældet. Det kræver en lang forudgående udredning, og som ministeren også var inde på, taler vi altså om en ufattelig lille gruppe, som modtager medicinsk behandling. Og som vi også kan høre, foretages der slet ikke nogen kirurgiske indgreb på børn og unge.

Jeg kan derfor sådan lade stå tilbage, at tingene måske bliver blæst en lille smule op, og i virkeligheden skal vi tage hensyn til, at det her er en meget lille og meget sårbar gruppe. Det er vores ansvar at hjælpe dem så godt, som vi kan.

Ministeren har også redegjort for, at vi nu står over for en revidering af vejledningen, og at vi skal have kigget på den. Jeg synes, det er vældig fornuftigt, at Sundhedsstyrelsen er gået i gang med det, og jeg synes også, det er positivt, at vi generelt som Folketing er opmærksomme og nysgerrige på, hvordan vores sundhedsvæsen revideres i det hele taget. Men det er og bliver en faglig vurdering. Og bare for kort at opsummere, er vi simpelt hen nødt til at sikre, at det er fagfolk, der træffer beslutningerne, og derfor kan vi som sagt ikke støtte op om forslaget.

Kl. 19:59

Anden næstformand (Jeppe Søe):

Der er nogle kommentarer. Først er det fra fru Mette Thiesen, Dansk Folkeparti.

Kl. 19:59

Mette Thiesen (DF):

Tak. Det var egentlig, fordi ministeren spurgte, om der så er nogle medicinske behandlinger, vi skal holde op med at have, fordi der er forskellige faglige vurderinger. Her er der ingen evidens. Det er raske børn, og man indsætter medicinsk behandling uden nogen form for evidens for, at det virker, overhovedet. Men vi ved til gengæld, at det har kraftige bivirkninger. Vi ved, at de her børn vil blive sterile. De vil miste sexlyst, og de vil få underudviklede kønsorganer. Vi vil se piger med skægvækst og dybe stemmer, som de heller aldrig kommer af med. Det her er medicinske forsøg på børn.

Nu nævnte jeg eksempelvis det her med, hvordan fortiden har været. Det var også en lægefaglig vurdering, der lå bag, da man steriliserede kvinderne på Sprogø. Det var også en lægefaglig vurdering, der lå bag, at man kastrerede mændene på Livø. Men det er altså nogen, man i eftertiden er kommet til at sige undskyld til. Tror Socialdemokratiet ikke, at man om 20-30 år kommer til at sige undskyld til nogle børn, som staten har lukket øjnene for simpelt hen har været udsat for medicinske eksperimenter?

Kl. 20:00

Anden næstformand (Jeppe Søe):

Ordføreren.

Kl. 20:00

Camilla Fabricius (S):

Jeg synes i virkeligheden, når man lytter til ordføreren, at der tages et skævt perspektiv. Vi ved, at det at have en anderledes kønsidentitet og opfattelse af sig selv i forhold til det køn, man er tildelt, har meget store og massive konsekvenser for det liv, man lever. Når man gør sig den ulejlighed faktisk at tale med børn og unge, som oplever at leve på en anden måde end den måde, samfundet har tildelt dem det på, bliver man altså simpelt hen rørt. Og det er ikke op til mig som politiker at være den, der vurderer, hvordan en behandling er.

Jeg synes, det er sundt, at vi som samfund bliver ved med at være opmærksomme på, hvordan det er, vi skubber på udviklingen, og det er jo faktisk også derfor, vi tager debatterne her.

Kl. 20:01

Anden næstformand (Jeppe Søe):

Spørgeren.

Kl. 20:01

Mette Thiesen (DF):

Det her er en etisk debat, som vi bør tage stilling til inde i Folketinget. Det er ikke noget, man bør lægge ud til en lægefaglig vurdering. Det er så én ting.

Jeg har faktisk også gjort mig en ulejlighed. Jeg har gjort mig den ulejlighed faktisk at sætte mig ind i fakta på området. Desværre oplever jeg fra regeringens side, at det har man overhovedet ikke. Det synes jeg jo er rigtig, rigtig ærgerligt. Det er klart, at de her unge mennesker, som har det her, skal hjælpes. De skal have nogle samtaler, og de skal også have noget forskelligt terapi. Men vi må da aldrig nogen sinde acceptere, at man bare fuldstændig uden at skele til bivirkningerne laver medicinske forsøg på børn, eller hvad?

Kl. 20:02

Anden næstformand (Jeppe Søe):

Ordføreren.

Kl. 20:02

Camilla Fabricius (S):

Jeg synes, vi har været meget tydelige med, at vi ikke støtter forslaget. Vi mener, at det er en skæv vej at gå. Vi mener, at man skal tage hensyn til den meget lille gruppe, der er. Vi mener, det er ret tydeligt, at det er fagfolk, og vi mener, at det giver god mening, at Sundhedsstyrelsen er i gang med en revision af vejledningen.

Kl. 20:02

Anden næstformand (Jeppe Søe):

Hr. Mikkel Bjørn, Dansk Folkeparti.

Kl. 20:02

Mikkel Bjørn (DF):

Tak for det. Kunne ordføreren ikke uddybe, hvad det er for en læge- eller psykologfaglig empiri, der ligger til grund for, at man i første omgang indleder den her form for behandling? For ministeren nævner det her med, at der jo ikke er nogen behandlinger, der har 100 pct. sikkerhed i diagnostikken. Nej, men langt de fleste – alle, vil jeg tro – behandlinger, vi har i vores sundhedsvæsen, har dog en eller anden form for sikkerhed i diagnostikken; hvad end det så er 1 pct., 2 pct. eller 12 pct.. Den her behandling har 0 pct. sikkerhed i diagnostikken, og her er der altså tale om en behandling med omfattende skadesvirkninger på de børn, der får den behandling, til følge, nemlig at de bliver medicinsk kastreret eller steriliseret for resten af deres liv og aldrig nogen sinde kan få børn mere.

Så jeg vender tilbage til mit oprindelige spørgsmål: Hvad er det for en læge- eller psykologfaglig empiri, der er blevet lagt til grund for, at man har tilladt den her behandling i første omgang? For sådan er det jo i vores sundhedsvæsen: Når vi tillader behandlinger, ligger der jo som regel en eller anden form for positiv empiri til grund.

Kl. 20:03

Anden næstformand (Jeppe Søe):

Ordføreren.

Kl. 20:03

Camilla Fabricius (S):

Jeg må sige, at jeg synes, at ordføreren er skæv i sit perspektiv. Og jeg får bare en tanke om, at hvis man ser på den tilgang, som ordføreren og Dansk Folkeparti har, så vidner det jo næsten om den tanke, som vi forlod – og undskyld mig – alt for sent, nemlig at trans- og lgbt-området tilhørte en sygdom, hvor man bare skulle have et par samtaler, og så gik det nok over. Det er en tanke, vi gudskelov har forladt i Danmark – alt for sent. I virkeligheden er min oplevelse af det, ordføreren siger, at det bare er en måde at tale uden om på. Man tager simpelt hen ikke den her gruppe alvorligt. Man tager ikke lgbt- og transpersoner alvorligt, og det bekymrer mig, at Dansk Folkeparti ikke gør det.

Kl. 20:04

Anden næstformand (Jeppe Søe):

Spørgeren.

Kl. 20:04

Mikkel Bjørn (DF):

Jamen det synes jeg er en dybt, dybt forrykt anklage. Det her handler om, at vi tillader en behandling af børn, som gør, at de aldrig nogen sinde kan få børn mere,uden den fjerneste afart af sikkerhed i diagnostikken; 0 pct. sikkerhed i modsætning til alle andre former for behandling i vores sundhedsvæsen, hvor der trods alt er en eller anden form for sikkerhed i diagnostikken. Hvordan kan vi forsvare det i et land som Danmark?

Kl. 20:04

Anden næstformand (Jeppe Søe):

Ordføreren.

Kl. 20:05

Camilla Fabricius (S):

Jeg synes, det er imponerende, at man som politiker herinde kan stille sig over Sundhedsstyrelsen. Jeg vil i hvert fald ikke være den politiker, der siger: Nå, men jeg ved simpelt hen lige lidt mere end alle fagfolk i Danmark. Sundhedsstyrelsen, som er dem, som vi har tillid til, sætter barren, og de har det store overblik og har fagligheden. Altså, vi er simpelt hen nødt til at dele tingene op. Jeg er fuldstændig uenig med Dansk Folkepartis ordfører.

Kl. 20:05

Anden næstformand (Jeppe Søe):

Hr. Kim Edberg Andersen, Nye Borgerlige.

Kl. 20:05

Kim Edberg Andersen (NB):

Tak for det. Jeg prøver lige at føre debatten tilbage til det, jeg lagde ud med. Jeg er ikke imod transpersoner, og jeg er heller ikke imod lgbt+-personer – det er jeg ikke – men jeg er virkelig, virkelig bekymret for det her, for da der ikke er en sikker diagnose, så vil der, når man behandler folk – nogle gange ganske sikkert succesfuldt – være tilfælde, hvor man rammer skævt, når man bruger den her behandling, og det er vi som politikere også nødt til at tage ansvar for.

Vi har en Sundhedsstyrelse, som godkender det her, og de siger selv, at det er et forsøg, og ministeren siger også, at det er et forsøg, men så skal vi også som politikere på et tidspunkt række hånden op og fortælle de her mennesker, at der også bliver ramt forkert. Jeg har snakket med folk på begge sider, og det var også derfor, jeg startede med at sige, at jeg anerkender, at der er nogle der har behov for hjælp – det anerkender jeg – men at jeg også har set den anden side af det, altså folk, der har fået den hjælp, som så har ødelagt deres liv. Så der altså to sider af det.

Kl. 20:06

Anden næstformand (Jeppe Søe):

Ordføreren.

Kl. 20:06

Camilla Fabricius (S):

Jeg sætter pris på hr. Kim Edberg Andersens både empati og tilgang, men jeg er simpelt hen ikke enig i den måde, man fra Nye Borgerliges side fremlægger det her på. Jeg mener, vi er nødt til at overlade det her til Sundhedsstyrelsen, og det er det, vi gør. Der kommer en revision af vejledningen, og det synes jeg er klogt.

Der, hvor jeg undrer mig en lille smule, er jo, når Nye Borgerliges ordfører siger, at han ikke har noget imod transpersoner, for man må jo sige, at der jo her er tale om unge mennesker, hvoraf der er en større gruppe, der bliver trukket ud og bliver undersøgt, men alligevel ender det, som ministeren siger, med, at der er tale om syv individer. Skal vi ikke tage hensyn til dem?

Kl. 20:07

Anden næstformand (Jeppe Søe):

Spørgeren.

Kl. 20:07

Kim Edberg Andersen (NB):

Jo, det skal vi, men ikke med irreversible indgreb. Jeg har også mødt et af de individer, i hvis tilfælde vi lige nøjagtig tog fejl. Og det, jeg siger, er bare, at den person var et barn, da vi begik den fejl. Så kan vi gemme os bag Sundhedsstyrelsen og læger alt det, vi vil, men vi tog fejl. Det menneske er også vores ansvar, lige så meget som det er vores ansvar at behandle dem, der virkelig har ondt i livet på grund af deres kønsdysfori. Men der mener jeg så bare, at vi bliver nødt til at behandle med reversible midler, altså med kognitive samtaler osv. Vi bliver nødt til at holde op med at give vores børn medicin, når vi ikke er mere sikre.

Kl. 20:08

Anden næstformand (Jeppe Søe):

Ordføreren.

Kl. 20:08

Camilla Fabricius (S):

Altså, hvad er det, man skal med kognitive samtaler? Skal man erstattesit eget billede af sig selv? Selvfølgelig kan man tale om, hvordan man håndterer at leve sit liv, men med hensyn til de syv, som har fået det her tilbud og gennemgået behandlingen, så har jeg fuld tillid til, at det er rigtigt, at de kan få tilbudt den behandling. Jeg må sige, at jeg faktisk synes, det er forbavsende få.

Kl. 20:08

Anden næstformand (Jeppe Søe):

Så er det fru Louise Brown fra Liberal Alliance.

Kl. 20:08

Louise Brown (LA):

Tak for det. Jeg synes bare lige, jeg hørte ordføreren sige – da nogle fik det til at lyde, som om det var helt vildt nemt, og at man bare lige kunne gå ned og få nogle proportioner, og så var den klaret –  at det jo ikke er sådan. Jeg tror måske, det er en uge siden, vi alle sammen, tror jeg, hørte en historie om en hr. Peter Rødbro, der fik foretaget et indgreb og efterfølgende fortrød det, og det var efter to lægesamtaler. En af dem var fysisk, og en foregik virtuelt. Så måske var det lidt for nemt alligevel, eller hvad mener ordføreren?

Kl. 20:09

Anden næstformand (Jeppe Søe):

Ordføreren

Kl. 20:09

Camilla Fabricius (S):

Det har jeg ikke nogen holdning til.

Kl. 20:09

Anden næstformand (Jeppe Søe):

Så kan vi sige tak til ordføreren, og næste ordfører på talerstolen er fru Eva Kjer Hansen fra Venstre.

Kl. 20:09

(Ordfører)

Eva Kjer Hansen (V):

Tak, hr. formand. I det her beslutningsforslag berører vi en meget lille gruppe borgere, men det er en lille grupper borgere, som befinder sig i en yderst sårbar situation. Og det synes jeg vi skal huske at tænke, når vi behandler det her område, for der er jo ikke tale om personer, som modtager behandling, uden at der et vedholdende ønsker derom, uden at de har overvejet det nøje, og uden at der har været en lægefaglig vurdering ind over. Og i Venstre kan vi, nok ikke til stor overraskelse for de tilstedeværende, ikke støtte beslutningsforslaget.

For vi finder det afgørende, at det er fagligt kompetente læger, der skal være med til at vurdere, hvad det er for en hjælp, der kan være den bedste for det unge menneske i den her sårbare situation. Og i dag er det sådan, at behandlingen kun kan påbegyndes, såfremt der foreligger en klar sundhedsfaglig vurdering, og at behovet for behandling er vurderet ud fra den enkeltes biologiske, sociale og psykologiske udvikling og den enkeltes behov for sundhedsfaglig behandling med henblik på at afhjælpe kønsligt ubehag. Og det synes jeg er den rigtige tilgang, altså en meget omhyggelig, en meget grundig, en meget langstrakt vurdering af, hvad det er, det her menneske har behov for. Det betyder helt konkret, at den lægefaglige vurdering bygger på en række behov, der også indebærer, at den enkelte ikke skal risikere en forværret mental trivsel, hvis der ikke foretages noget i forhold til den situation, vedkommende er i.

Vi ved fra forskningen, som ministeren jo også redegjorde for, at personer med kønsidentitetsforhold har en markant højere andel af selvmordstanker og selvmordsforsøg og anden selvskadende adfærd. Og med en stadig større mistrivsel blandt børn og unge har vi ikke brug for at puste mere til det, men netop tage fat i, hvad det så er, vi kan gøre for at hjælpe de mennesker, der er i den situation.

Lad mig også anfægte et par ting i beslutningsforslaget, for man kan faktisk få det indtryk, når man læser beslutningsforslaget, at flere og flere unge får foretaget hormonbehandling. Men det er jo faktisk det modsatte, der er tilfældet. Vi ved, at andelen af børn og unge, som er blevet viderehenvist fra udredning til behandling, har været faldende siden 2020, og vi ved, at der er sket et markant fald i 2022, og det er jo bl.a., fordi vores myndigheder og sundhedsfaglige personer også udveksler og tager ved lære af den viden og den indsigt, der er i andre lande.

Det fremgår af beslutningsforslaget fejlagtigt, at Sverige og Storbritannien har stoppet medicinsk behandling til børn og unge under 18 år. Og som der har været meget diskussion om her tidligere i dag, så er Sundhedsstyrelsen jo i gang med en revision af vejledningen omkring den sundhedsfaglige hjælp ved kønsskifteforhold, bl.a. for at sørge for, at den nyeste viden og erfaring bliver inddraget. Så som sagt afviser vi det her beslutningsforslag, og jeg synes, det er vigtigt, at vi netop er meget opmærksomme på, at vi får inddraget den nyeste viden, og at vi har tillid til de lægefaglige kompetencer på det her område, fordi vi jo har at gøre med et meget vanskeligt område, et sårbart område, som kønsskifte og kønsidentitet jo er. Men det er også vigtigt at sørge for, at vi rækker ud i forhold til at hjælpe de unge mennesker, som står med de store problemer. Lad det være ordene fra Venstres side, i forhold til at vi som sagt ikke kan støtte beslutningsforslaget.

Kl. 20:13

Anden næstformand (Jeppe Søe):

Der er et par ord fra andre sider, bl.a. fra hr. Mikkel Bjørn, Dansk Folkeparti.

Kl. 20:14

Mikkel Bjørn (DF):

Tak for det. Ordføreren nævner, at hun vel nærmest har blind tillid til de lægefaglige kompetencer. Jeg har en udtalelse her fra en speciallæge i børne- og ungdomspsykiatri, Lasse Sørensen, der udtaler i skarpe vendinger omkring vores behandling af børn på det her område:

Man kan ikke vide, om et barn med kønsdysfori vil have det livsvarigt. Det er umuligt at vide med sikkerhed. Det, vi ved fra tidligere, er, at 80-90 pct. vil vokse ud af deres kønsdysfori, hvis de får lov at gennemgå en naturlig pubertet. Vi ser en høj andel med andre psykiske lidelser.

Hvordan kan vi forsvare den her behandling, når der er læger, der meget, meget tydeligt afdækker det, og når der også er læger, der beskæftiger sig med det her område specifikt, skriver til folk, der har fået foretaget kønsskifte og fortrudt det: Vi har ikke noget diagnostisk apparat. Vi aner ikke, hvad vi laver. Vi kan grundlæggende kun basere vores adfærd på mavefornemmelse.

Hvordan kan vi forsvare at fortsætte den praksis uden et bedre og mere brugbart diagnostisk apparat i behandlingen af børn på det her område?

Kl. 20:15

Anden næstformand (Jeppe Søe):

Ordføreren.

Kl. 20:15

Eva Kjer Hansen (V):

Jeg synes, det er en rigtig dårlig vane, når kollegaer her i Folketingssalen tillægger en en retorik, som man ikke selv har givet udtryk for. Jeg talte om at have tillid til det sundhedsfaglige personale. Jeg talte ikke om blind tillid. Det er ordførerens formulering.

Jeg synes, det er vigtigt, at vi udtrykker tillid til det faglige personale, til dem, der har forstand på det, til dem, der har en indsigt, og jeg synes simpelt hen, at det er en urimelig påstand at komme med fra et folketingsmedlem, at vores sundhedsfaglige personale, at Sundhedsstyrelsen, og jeg citerer, ikke aner, hvad de har med at gøre, og ikke aner, hvad de laver.

Jeg synes, det er vigtigt, at vi tilbyder behandling til de unge mennesker, der har behov for det. Det, vi skal sikre os fra politisk hold, er, at det foregår forsvarligt, at det er velovervejet, og at man netop sørger for at indsamle erfaring, evidens, viden fra hinanden på tværs af landene, sådan at vi kan tilbyde den bedste behandling til vores unge mennesker i problemer.

Kl. 20:16

Anden næstformand (Jeppe Søe):

Spørgeren.

Kl. 20:16

Mikkel Bjørn (DF):

Tak for det. Nu er det jo ikke mig, der siger det. Det er faktisk dem selv, der siger, at vi ikke har noget diagnostisk apparat til at finde ud af, om det er det rigtige, vi gør. Det eneste, vi kan forholde os til, er det, folk kommer og siger til os. Så det er ikke min påstand. Det er faktisk lægernes påstand her, at vi slet ikke har noget diagnostisk apparat; vi kan alene basere vores adfærd på mavefornemmelser, når vi foretager de her kønsskifter af børn.

Kl. 20:16

Anden næstformand (Jeppe Søe):

Ministeren. Nej, ordføreren.

Kl. 20:16

Eva Kjer Hansen (V):

Ja, gid det var så vel.

Der vil altid være en uenighed, også blandt det faglige personale, om, hvad den rigtige tilgang er. Det er jo ikke usædvanligt, at man kan finde en, der har de synspunkter, ligesom man kan finde andre, der har nogle andre synspunkter. Det er jo netop den diskussion, der finder sted på et område, hvor man ikke har så meget erfaring, hvor man ikke har så meget viden om, hvad konsekvenserne af det er, og det er jo derfor, det er vigtigt, at vi har et samarbejde på tværs af landegrænserne og indhenter den forskning, den evidens, den erfaring, der måtte være i forhold til at sikre de bedst mulige tilbud til vores unge mennesker.

Kl. 20:17

Anden næstformand (Jeppe Søe):

Fru Mette Thiesen, Dansk Folkeparti.

Kl. 20:17

Mette Thiesen (DF):

Jeg er jo nødt til at kommentere på det, ordføreren fra Venstre, Danmarks woke parti, siger, og den her ordførertale, som ordføreren lige har holdt, for det virker simpelt hen, som om ordføreren overhovedet ikke har sat sig ind i, hvad det egentlig er, vi står og drøfter. Sexologisk Klinik har faktisk også været ude at sige, at vi absolut ingen evidens har for, at det her virker, og med hensyn til det, der bliver nævnt i forhold til selvmord, så er der absolut ingen evidens for, at det hjælper på de her selvmordstanker og selvmordsraten, overhovedet. Der er overhovedet ingen evidens for, at det her virker. Det, vi til gengæld ved helt entydigt, er, at det har nogle voldsomme bivirkninger, og at det har nogle voldsomme følgevirkninger. Hvor mange børn vil Venstre, Danmarks woke parti, tillade bliver skamferet, fordi man aktivt går ind og tillader medicinske forsøg med børn? Hvor mange?

Kl. 20:18

Anden næstformand (Jeppe Søe):

Ordføreren.

Kl. 20:18

Eva Kjer Hansen (V):

Jeg er simpelt hen bare uenig i fru Mette Thiesens tilgang i den her sag, og det kan jeg forstå at fru Mette Thiesen har svært ved acceptere. Er man uenig, er det, fordi man ikke har sat sig ordentligt ind i sagerne. Det er simpelt hen ikke tilfældet. Jeg synes, det er vigtigt, at vi rækker ud, og at vi finder de bedst mulige behandlingstilbud til de unge mennesker, der er i så vanskelig en situation. Jeg har netop også understreget behovet for, at vi får mere viden, at der kommer mere forskning på området, og at vi internationalt set netop sørger for at koordinere, så vi får de bedst mulige tilbud til vores unge mennesker. Jeg synes, at vi her taler om en gruppe unge, som vi ikke bare kan lade i stikken, og det lyder jo i virkeligheden lidt, som om det er det, fru Mette Thiesen vil, i forhold til ikke at udtrykke respekt for, at der har et særligt behov, som nogle danskere har. De er få, men de har et særligt behov.

Kl. 20:18

Anden næstformand (Jeppe Søe):

Spørgeren.

Kl. 20:19

Mette Thiesen (DF):

Bla bla bla . Der kommer en hel masse, men der bliver overhovedet ikke svaret på det spørgsmål, jeg faktisk stillede. Dem, som Venstre, Danmarks woke parti, lader i stikken, er de børn, som bliver fejlbehandlet, og jeg fik simpelt hen ikke svar på mit spørgsmål. Ordføreren har overhovedet ikke styr på fakta. Men jeg kunne godt tænke mig at høre: Hvor mange børn vil Venstre stiltiende acceptere bliver skamferet, fordi man aktivt går ind for, at vi fortsætter med den praksis, som vi har i dag, nemlig at Danmark udfører medicinske forsøg på børn? Hvor mange?

Kl. 20:19

Anden næstformand (Jeppe Søe):

Ordføreren.

Kl. 20:19

Eva Kjer Hansen (V):

Jeg accepterer simpelt hen ikke fru Mette Thiesens grundlag for at stille det her spørgsmål, altså at de unge mennesker bliver skamferet, og at de bliver fejlbehandlet. Den præmis kan jeg simpelt hen ikke acceptere.

Kl. 20:19

Anden næstformand (Jeppe Søe):

Så er det hr. Kim Edberg Andersen fra Nye Borgerlige som forslagsstiller.

Kl. 20:19

Kim Edberg Andersen (NB):

Tak for det. Jeg kan selvfølgelig ikke bestemme, hvad ordføreren køber af præmisser, men virkeligheden er, at jeg har mødt et af de her mennesker, vi har behandlet forkert. Så de findes også. Og jeg synes meget, at det bliver kørt op, som om der kun findes den ene side, dem, vi ikke får behandlet, dem, som vi skal give kønshormoner rigtig hurtigt. Og jeg vidste, at debatten ville køre derhen. Det her er en udtrykt bekymring fra min side for, at der er børn under 18 år, der får irreversibel behandling.

Så vil jeg godt lige anholde, at socialstyrelsen i Sverige jo har sagt det her. I december 2022 melder de ud, at hormonbehandling, dvs. pubertetsblokkere og krydshormoner, ikke bør anvendes som almindelig behandling, men at de udelukkende bør benyttes som led i kontrollerede forsøg, fordi styrelsen vurderer, at der er flere risici end fordele ved hormonbehandling. Så svenske læger og den svenske socialstyrelse er helt ude i hampen, så vi bliver nødt til at fortsætte forsøg i Danmark for at komme frem til en konklusion, som vi normalvis og med glæde ville have taget for vores nordiske naboer.

Kl. 20:20

Anden næstformand (Jeppe Søe):

Ordføreren.

Kl. 20:20

Eva Kjer Hansen (V):

Akkurat ligesom vi har læger i Danmark, der er uenige om, hvad der er det bedste, har man også uenigheder blandt de svenske og hollandske læger eller for den sags skyld lægerne i Storbritannien. Der vil jo være de her drøftelser, især på et område, hvor man simpelt hen har brug for mere viden. Det, vi f.eks. ved, er, at der er forskning fra Holland, der viser, at der er unge mennesker dér, der virkelig er blevet hjulpet godt videre og har fået trivslen igen gennem behandling. Og det er jo der, vi netop bare skal blive klogere på, hvad det er for en indsats, der skal til, og hvordan vi hjælper de unge mennesker bedst muligt.

Kl. 20:21

Anden næstformand (Jeppe Søe):

Forslagsstilleren.

Kl. 20:21

Kim Edberg Andersen (NB):

Jamen jeg er ikke i tvivl om, at du kan finde folk, som har fået det godt af behandlingen. Det eneste, jeg bare beder om, er, at vi holder op med at gøre det på folk, der ikke er fyldt 18 år. Det er det, jeg beder om. For hvis man er 18 år gammel, går til en læge og træffer et oplyst valg som voksent menneske, men så senere fortryder det, kan jeg leve med det. Det, jeg ikke kan leve med, er, at du risikerer at komme derop, inden du er voksen, inden frontallappen er klar til at tage de her beslutninger og du står som voksent menneske og kan kigge ind på mig i Folketinget, der gjorde ingenting. Det er det, der er min bekymring. Det er selvfølgelig mest en kommentar, men det er det, der er min bekymring.

Kl. 20:22

Anden næstformand (Jeppe Søe):

Ordføreren.

Kl. 20:22

Eva Kjer Hansen (V):

I forhold til den holdning er min bekymring, at vi svigter nogle unge mennesker, der mistrives og har brug for hjælp, og som i årevis har døjet med de udfordringer, de har på det her område. Der synes jeg også, vi er nødt til at kunne tilbyde en hjælp til de mennesker og ikke bare sige til dem, at de må vente, til de bliver 18 år.

Kl. 20:22

Anden næstformand (Jeppe Søe):

Dermed tak til ordføreren for Venstre. Den næste ordfører på talerstolen er hr. Mike Villa Fonseca fra Moderaterne.

Kl. 20:22

(Ordfører)

Mike Villa Fonseca (M):

Tak for ordet, formand. Monika Rubin er stadig på udrejse, så sygeplejersken træder til igen. Lad mig starte med at sige, at jeg synes, det her er en debat, som har mange aspekter i sig, og det er derfor også nogle gange lidt svært at se, hvor den lige skal lande. Nu er det landet her inden for sundhed, men det er også noget, der påvirker i forhold til det juridiske, det sociale og det psykiske, når vi snakker transkønnede og kønsskifte.

Moderaterne bakker ikke op om beslutningsforslaget. Det gør vi ikke, fordi vi mener, at det altid skal være en specialiseret beslutning, hvorvidt transkønnede børn og unge skal have medicinsk hjælp. Det skal ikke være en politikerbeslutning herindefra. Transkønnede børn og unge er blandt nogle af dem, som mistrives allerallermest i Danmark. Det er en lille gruppe mennesker, men en meget vigtig gruppe mennesker, som vi ikke må glemme. Og dem skal vi naturligvis hjælpe. Det vil forværre deres situation, hvis de mister muligheden for bremse deres pubertet. Jeg har snakket med mangetranskønnede, som jeg ikke vil stå og citere her. Men at bremse puberteten med medicin betyder meget for de børn og unge, det handler om, og også for dem, som tidligere ikke har kunnet få den behandling, da de var børn og unge. Det er ikke en farlig behandling eller en behandling, der ikke kan stoppes igen. Det kan den godt.

Derudover er det vigtigt at understrege, at der aldrig er foretaget nedre kirurgi på børn under 18 år. Det er aldrig sket i praksis. Det drejer sig om ca. syv børn om året, der er henvist til hormonbehandling. De har været igennem et langt udredningsforløb i sexologisk klinik, og her møder de en masse professionelle og specialiserede fagfolk.

Så lad mig runde af med at sige: Lad det være de specialiserede sundhedsfaglige personer og ikke os politikere herinde, der skal være med til at bestemme sammen med den transkønnede og de myndige omkring den transkønnede. Det skal vi ikke bestemme her i salen. Tak for ordet, formand.

Kl. 20:24

Anden næstformand (Jeppe Søe):

Selv tak. Der er en række korte bemærkninger. Først fru Mette Thiesen, Dansk Folkeparti.

Kl. 20:24

Mette Thiesen (DF):

Nu vil jeg lige korrigere ordføreren, for der er selvfølgelig to former for hormoner. Der er krydshormoner, og der er stophormoner. Hvis man tager stophormoner et stykke tid, resulterer det faktisk i, at man eksempelvis ender med en mikropenis. Det vil sige, at hvis man gerne vil transitionere rigtigt, når man så bliver 18 år og faktisk kan få et fuldt kønsskifte, kan man ikke bruge den mikropenis til at skabe en vaginalplastik, altså det, det hedder, når man laver en vagina ud af penis. Det er fakta. Det vil sige, at så ødelægger du det bare for alle parter.

Så kunne jeg egentlig bare godt tænke mig at høre ordføreren for Moderaterne om det samme spørgsmål, jeg stillede til Venstre før, altså: Hvor mange børn skal man ofre på skafottet i forhold til det her, når vi ved, at der absolut ikke er nogen som helst former for evidens for, at det her virker? Hvor mange børn skal vi bare stiltiende acceptere bliver fejlbehandlet i så grov en grad, at de ender med manglende sexlyst, knogleskørhed og en krop, der er ødelagt for altid?

Kl. 20:26

Anden næstformand (Jeppe Søe):

Ordføreren.

Kl. 20:26

Mike Villa Fonseca (M):

Nu ved jeg ikke med ordføreren, men nu er jeg selv sygeplejerske. Jeg er godt nok ikke selv uddannet læge, men i forhold til behandling er det jo sådan rent medicinsk og kirurgisk, når vi snakker sundhed, at der altid er nogen risiko forbundet med behandling, og det er der også her. Det er der ingen tvivl om. Men det er derfor, man kommer igennem det her lange udredningsforløb hos nogle specialiserede læger på klinikker, som sammen med den transkønnede er med til at vurdere, hvor relevant det er at få enten stophormoner eller krydshormoner – som ordføreren også er inde på – hvilket også er to forskellige behandlingstilbud, der kan være med til at bremse puberteten, som ordføreren rigtigt nok siger. Men der er jo flere aspekter i det her, når det både er kirurgisk og medicinsk, og der er i hvert fald aldrig nogen sinde tilbudt kirurgisk behandling, som det også er nævnt tidligere her i salen.

Kl. 20:26

Anden næstformand (Jeppe Søe):

Spørgeren.

Kl. 20:26

Mette Thiesen (DF):

Nej, og derfor kunne man jo lige så godt bare forbyde det med det samme, så man ikke skærer i børn. Men det er så, hvad det er. Altså, i 95 pct. af de her tilfælde, hvor man giver stophormoner, leder det til krydshormoner. Og krydshormoner er jo ikke det samme som stophormoner. Stophormoner stopper puberteten. Krydshormoner er jo netop det modsatte hormon, sådan at man går ind eksempelvis og kan se piger med skægvækst og dybe stemmer og også de her unge mænd, som bliver meget, meget påvirket. Men jeg synes bare ikke, ordføreren svarede på det, for det her er børn. Hvor mange børn skal vi acceptere bliver fejldiagnosticeret og fejlbehandlet, fordi det måske vil hjælpe nogen?

Kl. 20:27

Anden næstformand (Jeppe Søe):

Ordføreren.

Kl. 20:27

Mike Villa Fonseca (M):

Det kan godt være, jeg ikke er tydelig nok, men nu nævner ordføreren, at der bliver skåret i børn. Altså, så vidt jeg ved, er man ikke et barn, hvis man er over 18 år, og der er ikke nogen på noget som helst tidspunkt, som er blevet tilbudt kirurgisk behandling, som har været under 18 år, hvilket det her beslutningsforslag også lægger op til at forbyde, så aldersgrænsen er 18 år. Så jeg synes, det er meget misvisende, når ordføreren nævner, at der er blevet skåret i børn, for det er aldrig sket. Ja, der er blevet givet medicinsk behandling til de her syv børn og unge, som har ønsket en behandling.

Kl. 20:28

Anden næstformand (Jeppe Søe):

Hr. Kim Edberg Andersen, Nye Borgerlige.

Kl. 20:28

Kim Edberg Andersen (NB):

Tak for det. Jeg har fremsat det her forslag, og jeg har ikke sagt, at der bliver skåret i nogen, men jeg siger, at loven giver mulighed for det. Det kan vi lige så godt få lukket af for, for det håber jeg da bestemt ikke der er nogen herinde der siger der skal være. For problemet er jo, at det bare er, indtil den næste læge lige pludselig vurderer, at man lige så godt kan gøre det ved en 16-årig, altså at det vil hjælpe vedkommende, tror man, og så skærer man, fordi det kan man ifølge loven. Så vi kan jo i hvert fald stoppe den del.

Det er ikke ret tit, at jeg bliver trist i Folketingssalen, det er det ikke. Altså, jeg tror, jeg tager det meste med oprejst pande. Men når nu I køber ind på præmissen om, at der er nogen, der har behov for behandling, så bliver alle jer, som er imod det her forslag, altså også nødt til at købe ind på den præmis, at der er folk, der får ødelagt deres liv af det her. Der er folk, der får ødelagt deres liv, og det er jo den anden side af mønten, altså den anden side af glæden over at kunne hjælpe nogen. Sådan er det jo bare, altså, fordi vi er så usikre på diagnosen og diagnostikken, så er der folk, der bliver ødelagt.

Så mit spørgsmål til ordføreren er helt enkelt: Hvor mange må blive ødelagt?

Kl. 20:29

Anden næstformand (Jeppe Søe):

Ordføreren.

Kl. 20:29

Mike Villa Fonseca (M):

Nu er der ikke blevet ødelagt nogen endnu, og jeg ved godt, at det her er blevet fremsat af ordføreren, og jeg kender også ordføreren rigtig godt. Men jeg synes, at der er mange aspekter i det her, og det er ikke bare simpelt, altså, det er det virkelig ikke. Det er et dilemmafyldt emne.

Nu nævner ordføreren, at nogle på under 18 år kunne få fjernet deres kønsdele kirurgisk. Nogle af dem, jeg har snakket med, som er voksne nu, ville den dag i dag ønske, at de havde haft en mulighed for medicinsk at kunne få bremset puberteten, dengang de var transkønnede børn og unge. Og det aspekt synes jeg også man skal have med. Nogle af de her børn og unge, som har oplevet det her, mistrives helt vildt, altså, vi snakker om en stor psykisk påvirkning i form af depression og selvmordstanker.

Jeg synes faktisk, vi skulle have en debat om, hvordan vi kan sikre en bedre behandling for de her transkønnede børn og unge. Hvordan kan vi være sikre på, at vi fremadrettet måske kan give en bedre medicinsk behandling til de her børn og unge?

Kl. 20:30

Formanden (Søren Gade):

Hr. Kim Edberg Andersen.

Kl. 20:30

Kim Edberg Andersen (NB):

Jeg synes da også, at hvis der kunne opfindes medicin, som var reversibel, ville det være fint. Virkeligheden er bare, at det her ikke er reversibelt. Det bliver hele tiden ført et sted hen, hvor vi fortæller succeshistorierne. Dem er jeg sikker på der er, men der er bare også de andre. Og hvordan tror ordføreren, at livet er, hvis du som 20-årig finder ud af, at det her er sket forkert og du skal leve med det, til du er 80 år? Tror du så også, at man får dårligt selvværd? Tror du, at man kan risikere at få en depression? Kan man risikere at få selvmordstanker? Vi skal holde op med at glemme dem, vi gør det forkert på. Det er bare det, jeg siger.

Kl. 20:30

Formanden (Søren Gade):

Ordføreren.

Kl. 20:30

Mike Villa Fonseca (M):

Det er rigtigt nok, at der jo er en hårfin grænse i forhold til det her, kan man sige. Men jeg mener helt konkret, at vi skal lade det være op til de transkønnede og vi ikke skal styre det og bestemme det herindefra. Jeg synes, at det skal være dem selv, der har en selvbestemmelse og ligesom er medinddraget i det her. De gør det jo så heller ikke alene; hvis de er under 18 år, har de nogle myndige forældre, som er omkring dem.

Derudover kommer de til klinikker, hvor de bliver mødt af specialiseret fagpersonale inden for sundhedsområdet og kommer igennem et forløb. Det er jo ikke sådan, at man bare lige går ned til den praktiserende læge, og så siger den praktiserende læge: Fint nok, du ønsker den her kirurgiske eller medicinske behandling, så det klapper vi lige af og får gjort med det samme. Det er jo ikke sådan, det fungerer.

Kl. 20:31

Formanden (Søren Gade):

Hr. Mikkel Bjørn, Dansk Folkeparti.

Kl. 20:31

Mikkel Bjørn (DF):

Tak for det. Ordføreren nævner, at det er folk selv, der skal træffe beslutningen. Men her er der altså tale om børn – børn, som ikke er i stand til at overskue langtidskonsekvenserne af at spise usund mad eller bestemme deres egen sengetid og meget andet. Og så nævner ordføreren, at der også er nogle forældre. Jeg kan fortælle ordføreren, at der er rigtig mange forældre, som er i dyb, dyb vildrede over det her, og som ikke aner deres levende råd, i forhold til hvad der er det rigtige. Så at tro, at forældrene altid ved, hvad der er bedst i den her henseende, er måske også en kende naivt.

Så vil jeg spørge ordføreren – ordføreren nævner, at ordføreren er sygeplejerske, godt nok ikke læge, men sygeplejerske – om ordføreren kender andre behandlinger i vores sundhedssystem, der er omfattet af så omfattende skadesvirkninger, og hvor der samtidig ikke eksisterer nogen som helst form for positiv empiri i behandlingen.

Kl. 20:32

Formanden (Søren Gade):

Ordføreren.

Kl. 20:32

Mike Villa Fonseca (M):

For og svare på det med at være sygeplejerske, vil sige, at jeg jo har en tavshedspligt, så jeg vil i hvert fald ikke fremhæve nogen patienter. Men i forhold til det, ordføreren spørger om, så ja, så er det jo altid sådan med sygdom, og når man skal behandle den, at der altid er en risiko ved det. Det har der har været med mange sygdomme igennem tiden, som vi jo hen ad vejen bliver klogere på. Man kan bare nævne corona som et eksempel.

I forhold til det her med børn og forældre vil jeg sige, at det ikke står alene, at det kun er de børn og unge, som har selvbestemmelse og skal bestemme over det. De har jo nogle forældre, som forhåbentlig er myndige. Og nogle forældre er i vildrede, som ordføreren påpeger. Jeg har også snakket med forældre, som er i vildrede den anden vej rundt. Det er jo derfor, de ikke skal stå alene, hverken den transkønnede eller børn og unge, og derfor, at de bliver mødt af et sundhedsfagligt personale, som er specialiseret på det her område og har en dialog og samtale med den transkønnede og familien omkring og de parter, der skal involveres i den dialog.

Kl. 20:33

Formanden (Søren Gade):

Hr. Mikkel Bjørn.

Kl. 20:33

Mikkel Bjørn (DF):

Tak for det. Det var ikke helt svar på mit spørgsmål. Ordføreren nævner, at der også er andre behandlinger i vores sundhedsvæsen, som har skadesvirkninger. Ja, men er der andre behandlinger i vores sundhedsvæsen, som har så omfattende skadesvirkninger, og hvor der er absolut nul procents sikkerhed i diagnostikken, og hvor der ikke er nogen som helst form for positiv empiri til stede, inden vi begynder på den her form for behandling?

Kl. 20:33

Formanden (Søren Gade):

Ordføreren.

Kl. 20:33

Mike Villa Fonseca (M):

Så kan det godt være, jeg skal tilbage på sygeplejestudiet og lige have hentet nogle af mine bøger, for at være helt ærlig. Nu er det godt nok et halvt år, jeg har siddet herinde i Folketinget, og noget af det har jeg har fortrængt, det skal jeg ærligt indrømme, men der er helt sikkert nogle sygdomme, hvis man dykker ned i historien, der gennem tiden har haft samme rate som det, vi står i nu. Om det, jeg siger dér, er rigtigt, må vi jo eventuelt have en samtale om, og så må vi prøve at dykke ned i, om der ikke har været behandlinger, som har været ud fra samme udgangspunkt, som vi er på lige nu.

Kl. 20:34

Formanden (Søren Gade):

Der er ikke flere korte bemærkninger. Vi siger tak til hr. Mike Villa Fonseca fra Moderaterne. Jeg byder nu velkommen til fru Astrid Carøe fra Socialistisk Folkeparti.

Kl. 20:34

(Ordfører)

Astrid Carøe (SF):

Tak for det. I SF mener vi, at beslutningen om behandlingen af kønsdysfori for børn og unge under 18 år skal bero på en sundhedsfaglig vurdering ligesom alle andre sundhedsbehandlinger, og vi er dermed imod Nye Borgerliges forslag.

Jeg har enormt stor tiltro til, at forskning og landets dygtige læger kan tilbyde den rette hjælp til de transkønnede børn, der tydeligt har givet udtryk for ønske om en anden kønsidentitet. Der er tale om børn, som har det rigtig svært, og det er enormt vigtigt, at de her børn bliver taget alvorligt og får den hjælp, de har brug for.

Når det er sagt, synes jeg egentlig også, at det er relevant at sige, er det jo ikke er, fordi vi i SF ønsker, at nogen får unødvendig hormonbehandling, men det er der jo sådan set ikke nogen der ønsker. Jeg har ikke hørt nogen forældre til transkønnede børn, der ønsker, at deres børn skal gå igennem hormonbehandling, medmindre det er bydende nødvendigt for deres helbred – og heller ikke læger for den sags skyld.

Jeg mener virkelig, det er godt, at vi har et sundhedsfagligt system hvor der reageres på forskning og erfaringer, både egne og udenlandske, og at erfaringer fører til justeringer og ændringer i behandlinger. Det viser, at vi har et system i Danmark, der fungerer, hvis I spørger mig. Og vi mener ikke, at vi fra Christiansborg skal sætte os over den sundhedsfaglige viden og udstede et vilkårligt forbud. Vi har tillid til Sundhedsstyrelsen i SF.

Derudover vil jeg gerne aflive nogle ting, der står i beslutningsforslaget, som jeg synes er forkerte og direkte misvisende. For det første er der ingen børn i Danmark, der er blevet tilbudt kirurgi på baggrund af et behandlingstilbud. I den gældende vejledning for området fremgår det, at der i helt særlige tilfælde kan tilbydes henvisning til brystkirurgi – det er dog aldrig sket – og man tilbyder aldrig nedre kirurgi til mennesker under 18 år.

Derudover henviser beslutningsforslaget til nogle utrolig forældede undersøgelser, som ikke holder stik med den langt nyere forskning, der er på området, og de ændringer, der har været i vores samfund. Det er undersøgelser, der går tilbage fra dengang, hvor man blev diagnosticeret som psykisk syg, hvis man var transkønnet. Det kan man jo altså ikke basere sundhedsbehandling på i dag.

Når man læser beslutningsforslaget, får man også det indtryk, at samtalerne på Center for Kønsidentitet i København udelukkende er bekræftende samtaler. Det er de heller ikke. De er afklarende og også en hjælp til rigtig mange børn. Rigtig mange kan også nøjes med samtaler med psykologer osv., som ministeren også har været inde på, og kommer dermed ikke videre til hormonbehandling.

Derudover står der også i beslutningsforslaget, at et af argumenterne for, at det her skal indføres, er, at man kan have sin pubertet i fred som barn. Det kan jeg sådan set godt forstå at forslagsstillerne gerne vil have at man skal, men når man taler med transkønnede børn og unge eller børn og unge med kønsdysfori, så er det ikke en fred at gå igennem en pubertet. Det kan være en enormt stor grad af ubehag og enormt sorgfuldt for transkønnede børn og unge.

Når det så er sagt, er der mange ting, man kunne sige om det her beslutningsforslag, men jeg kan ikke nå igennem det hele. Som sagt skal det være en sundhedsfaglig vurdering af den enkelte. Det er ikke Folketingets opgave at lave sundhedsfaglige vurderinger af behandlinger, og det skal det heller ikke være i den her situation.

Så har jeg bare lige en generel bemærkning her til sidst. Tidligere var der en ordfører, der sagde, at vi skal beskytte børnene. Rigtig tit hører vi også det her med, at børn skal have lov til at være børn. Det er vi også enormt optagede af i SF, men måden, vi får børn til at have lov til at være børn på, er også at give dem lov at være i den krop, de føler sig som, have den kønsidentitet, de føler sig som, og ved at anerkende dem. Vi kan se, at mistrivsel og selvmordstanker og også forsøg på selvmord blandt transkønnede børn falder markant, når man anerkender sin kønsidentitet, og derfor synes vi, det er enormt vigtigt, at vi hjælper de her børn.

Jeg hører også ordføreren sige, at det er et svært emne, og ordføreren godt ved, at det er svært for de her børn. Jeg tror ikke, vi hjælper dem med et forbud, eller jeg ved, at vi ikke hjælper dem med et forbud. Vi hjælper dem med den rigtige støtte helt generelt, og så synes jeg ikke, at vi skal blande os i, hvad for nogle retningslinjer Sundhedsstyrelsen har på det sundhedsmæssige plan. Men det var bare lige sådan lidt generelt her til sidst. Vi støtter ikke forslaget.

Kl. 20:39

Formanden (Søren Gade):

Tak for det. Der er foreløbig tre korte bemærkninger, og først er det fru Mette Thiesen, Dansk Folkeparti.

Kl. 20:39

Mette Thiesen (DF):

Nu nævner ordføreren, at der er den her meget høje andel af selvmordstanker og selvmordsforsøg. Så kunne jeg godt tænke mig, at ordføreren oversendte et papir på den evidens. Ordføreren må jo have noget evidens for, at lige præcis den her behandling virker og gør, at man ser et fald i andelen af selvmordstanker og selvmordsforsøg – men det er der ingen evidens for. Så det er bare lige for at tage det til at starte med.

Så kunne jeg også godt tænke mig, at ordføreren forholdt sig til det ubestridelige faktum, at når man tillader det her, så tillader man altså nogle medicinske forsøg på børn, som kan resultere i, at der er nogle børn, der bliver deforme resten af deres liv, som aldrig nogen sinde kan få børn selv, og som ender med at skulle leve med nogle meget, meget voldsomme eftervirkninger af det her. SF slår sig op på at være børnenes parti, så jeg kunne bare godt tænke mig at spørge: Hvordan kan man acceptere, at bare ét barn bliver så voldsomt fejlbehandlet, når der absolut ingen evidens er for, at det her virker?

Kl. 20:40

Formanden (Søren Gade):

Ordføreren.

Kl. 20:40

Astrid Carøe (SF):

Først og fremmest synes jeg, det er godt, hvis Dansk Folkeparti anerkender, at hvis man anerkendes i sin kønsidentitet, så falder selvmordsraterne. Det viser undersøgelser i hvert fald. Men Dansk Folkeparti vil jo heller ikke være med til at hjælpe de her børn på nogen anden måde, hvis man så ikke skulle give dem sundhedsbehandling. Man vil ikke være med til juridisk kønsskifte, som er fuldstændig reversibelt – det kan man lave om igen.

Nu blev jeg lige slået helt ud af kurs, det beklager jeg, men prøv at høre her. Der er undersøgelser, både af transkønnede børn og unge og transkønnede voksne, der tydeligt viser, at hvis de anerkendes i deres kønsidentitet, får lov at identificere sig med det menneske, de er, så falder selvmordsraterne, så falder raten for selvmordsforsøg og selvmordstanker, og trivslen stiger.

Kl. 20:41

Formanden (Søren Gade):

Fru Mette Thiesen.

Kl. 20:41

Mette Thiesen (DF):

Men der er overhovedet ingen evidens for, at kønshormoner og fysisk kønsskifte til børn ændrer på det her. Det er der ingen evidens for, overhovedet. Og jeg kan godt forstå, at ordføreren bliver forvirret, for ordføreren står også og roder lidt rundt i nogle ting. Det her er medicinske forsøg på børn. Der er absolut ingen evidens, det siger de også på Sexologisk Klinik. Der er masser af gode fagpersoner, der er ude at udtale sig. Vi ved, at 80-90 pct. af dem, som oplever kønsdysfori, ender med at leve rigtig dejligt i det køn, som de er født med.

Så kunne jeg til sidst godt tænke mig at spørge ordføreren: Mener ordføreren så også, at det var forkert at forbyde de ting, der skete på Sprogø og på Livø? Mener ordføreren også, det var forkert at forbyde eksempelvis brugen af thalidomid? Og er der andre steder, hvor vi som Folketing bare fuldstændig skal være med at blande os i de lægefaglige vurderinger?

Kl. 20:42

Formanden (Søren Gade):

Ordføreren.

Kl. 20:42

Astrid Carøe (SF):

Må jeg ikke lige starte med at punktere den der myte om, at 80-90 pct. skifter mening efterfølgende. De tal, der er i det her beslutningsforslag er så sindssygt forældede, at jeg ikke mener, at det er respektfuldt over for den her debat overhovedet at bruge dem, når der er nyere tal, der viser, at det er langt, langt færre, som starter behandlingen på sexologisk klinik, og som går ud af den igen, hvis man ser på dagens Danmark, hvor vi ikke definerer transkønnethed som en psykisk sygdom med al den stigmatisering, der følger med det. Må jeg så ikke bare lige understrege, at den her behandling jo ikke er noget, vi tvinger nogen børn til. Det beror på en lægefaglig vurdering, og det er børnene selv, der giver udtryk for kønsdysforien, og forældrene er med ind over.

Kl. 20:42

Formanden (Søren Gade):

Hr. Mikkel Bjørn, Dansk Folkeparti.

Kl. 20:42

Mikkel Bjørn (DF):

Det er bare ikke korrekt, hvad ordføreren siger. Det er de nyeste undersøgelser, der siger, at langt hovedparten af de her børn vokser fra det. Og når vi så samtidig ved, at der ikke er noget diagnostisk apparat – det indrømmer cheflægen inden for kønsskifteområdet fra Aalborg Universitet selv over for en person, der har fortrudt sit kønsskifte – der kan forudsige, om det, vi gør, er det rigtige, hvordan kan vi så forsvare at fortsætte en behandling for børn, som har omfattende skadesvirkninger på de her børn? De kan aldrig nogen sinde få børn, deres kroppe bliver deforme. Hvordan kan vi forsvare den behandling for børn?

Kl. 20:43

Formanden (Søren Gade):

Ordføreren.

Kl. 20:43

Astrid Carøe (SF):

Altså, 7 ud af 11 af de undersøgelser, der henvises til i det her beslutningsforslag, er mellem 30 og 55 år gamle. Der er langt nyere undersøgelser, også danske undersøgelser, for det er jo forskelligt hvordan man behandler transkønnede og mennesker med kønsdysfori i forskellige lande, og når man kigger på det i Danmark, er det heldigvis de færreste, der fortryder. Men en fejlbehandling er en fejlbehandling, og selvfølgelig skal man ikke fejlbehandles i sundhedsvæsenet, hvis vi overhovedet kan undgå det. Men det er altså en sundhedsmæssig vurdering og ikke op til Folketinget at vurdere, om mennesker skal behandles eller ej.

Kl. 20:44

Formanden (Søren Gade):

Hr. Mikkel Bjørn.

Kl. 20:44

Mikkel Bjørn (DF):

Anerkender ordføreren dermed også, at de børn, der bliver fejlbehandlet, bliver sterile, bliver medicinsk kastreret eller steriliseret for resten af deres liv – at det sker som følge af den her behandling? Altså, det er en risiko, som man fra ordførerens partis side er villig til at løbe, for at der til gengæld er nogle andre, der eventuelt måtte kunne nyde godt af den her behandling.

Kl. 20:44

Formanden (Søren Gade):

Ordføreren.

Kl. 20:44

Astrid Carøe (SF):

Der er sundhedsfagligt personale på det her område, der arbejder med det her hver dag, som vurderer, at det her er den bedste behandling for børnene. Og konsekvenserne ved at lade være er, når man taler med de her børn, altså enormt store. Jeg kan godt se, at spørgeren sidder og ryster på hovedet, men det er bare rigtigt. Hvis man tager sig tid til faktisk at gå ind i samtaler med de her børn, forstå den kønsdysfori, forstå, hvor ubehageligt det er for dem at gennemgå en pubertet, så vil man forstå, hvorfor det er nødvendigt for nogle.

Kl. 20:45

Formanden (Søren Gade):

Hr. Kim Edberg Andersen, Nye Borgerlige.

Kl. 20:45

Kim Edberg Andersen (NB):

Tak for det, og tak til ordføreren. Jeg anerkender fuldt ud, at ordføreren kæmper den her sag for børn, der har kønsdysfori, og virkelig føler for den. Det anerkender jeg fuldt ud. Det gør jeg også selv. Jeg har også selv snakket med børnene, og som jeg hele tiden har sagt, er der en lille gruppe af danske børn, som lider af kønsdysfori.

Som god borgerlig må jeg sige, at den her cost-benefit-analyse bare ikke går op for mig, altså cost-benefit-analysen om, at det er o.k., at der er nogle, der bliver fejlbehandlet og lever resten af livet med de her forfærdelige eftervirkninger, som der er – for det er der faktuelt. For det, at der er en, der skal leve den type liv efterfølgende, opvejer bare ikke, at man får, som sidste år, syv igennem en behandling over en ganske kort årrække i deres pubertet. For det er jo ikke resten af deres liv, det er. Jeg siger, at vi bliver nødt til at behandle dem på en anden måde, indtil de er 18 år. Det er børn, jeg snakker om. Hver gang der går et barn i stykker, er det Folketingets ansvar at sørge for, at det ikke sker igen.

Kl. 20:46

Formanden (Søren Gade):

Ordføreren.

Kl. 20:46

Astrid Carøe (SF):

Jeg må simpelt hen bare erkende, at vi er dybt uenige på det her område. Noget af det, jeg så kan undre mig over, er, hvor Nye Borgerlige og Dansk Folkeparti ellers vil blande sig i Sundhedsstyrelsens retningslinjer. Det kan være, at vi får svar på det senere. Praksis er jo, at man lader fagpersonerne vurdere de her ting, og det skal vi selvfølgelig også på det her område. Så hvis fagpersonerne vurderer, at det her er bedst for børnene, er det da sådan, det skal være.

Så synes jeg, at det er rigtig godt, at man er forbeholden, at man har lange behandlingstider, og at man bruger samtaler og alt muligt andet for at sikre, at børnene virkelig mener det her. Det er rigtig godt. Men det er altså en sundhedsfaglig vurdering af den enkelte, der skal afgøre det.

Kl. 20:46

Formanden (Søren Gade):

Hr. Kim Edberg Andersen.

Kl. 20:46

Kim Edberg Andersen (NB):

Jeg skal ikke tale på Dansk Folkepartis vegne, men jeg kommer til at gå ind i hvilken som helst debat, hvor der er læger, der træffer beslutninger, som ødelægger børn – uanset hvad en styrelse eller sundhedsfaglige personer siger. For læger er også bare mennesker. Læger er bare mennesker, som laver fejl.

Hele debatten herinde går på, at det bare er casualties, og at det må vi bare leve med. Det her er altså også mennesker lige så meget som de folk herinde, der kæmper for det og siger, at de her kønshormoner får dem godt igennem puberteten. Det er bare mennesker; det er rigtige mennesker, som får ødelagt deres liv af de her behandlinger. Tak.

Kl. 20:47

Formanden (Søren Gade):

Ordføreren.

Kl. 20:47

Astrid Carøe (SF):

Der er heldigvis også læger, der hver eneste dag hjælper de her børn igennem en rigtig, rigtig svær tid og et rigtig svært liv. De skal leve med at have en anden kønsidentitet end det køn, de er født med, og det hjælper vi dem så vidt muligt med. Det mener jeg er op til en lægefaglig vurdering.

Der er rigtig mange læger, der hver eneste dag hjælper de her transkønnede børn og brænder for det her område og så vidt muligt forsøger at hjælpe dem med den behandling, som de har behov for – som det enkelte barn har behov for. Det er nemlig enormt forskelligt fra barn til barn.

Kl. 20:47

Formanden (Søren Gade):

Tak for det. Der er ikke flere korte bemærkninger, så vi siger tak til fru Astrid Carøe fra Socialistisk Folkeparti. Jeg byder velkommen til hr. Jens Henrik Thulesen Dahl fra Danmarksdemokraterne.

Kl. 20:48

(Ordfører)

Jens Henrik Thulesen Dahl (DD):

Tak for det. Jeg er blevet mere og mere bekymret under den her debat, for det står jo lysende klart. Nok er jeg helt sikker på, at den sundhedsfaglige vurdering gøres bedst muligt, at det sundhedsfaglige personale gør, hvad de kan for at hjælpe de her børn bedst muligt, men når det så bliver sagt, at det ikke kan være et ansvar for os herinde at tage stilling til, om man skal behandle børn eller ikke skal behandle børn, vil jeg sige: Jo, selvfølgelig er det det. Selvfølgelig er det vores ansvar at sige, om vi synes, det er acceptabelt eller ikke er acceptabelt, at der er en risiko for, at nogle børn bliver fejlbehandlet. Selvfølgelig er det vores ansvar.

Jeg mener, vi er nødt til at tage diskussionen herinde – og kunne tage den – og sige: Nej, vi vil ikke have, at der laves eksperimenter med børn. Ja, der vil givet være nogle få af de børn, der bliver hjulpet, men risikoen for, at nogle børn bliver fejlbehandlet, gør det ikke berettiget at lave de her irreversible behandlinger. Vi skal gøre alt, hvad vi kan for at hjælpe børnene godt igennem deres pubertet; vi skal gøre alt, hvad vi kan, for at de får nogle rammer og får støtte og hjælp, men ikke give medicinsk eller kirurgisk behandling. Og nu ved jeg godt, at det så bliver sagt, at kirurgisk behandling ikke er aktuelt, og så vil jeg opfordre forslagsstillerne til at dele forslaget op, for så kunne der måske nok i hvert fald være flertal for at forbyde den kirurgiske behandling.

Helt grundlæggende støtter vi i Danmarksdemokraterne det her forslag, fordi vi bør beskytte børn og unge mod at få foretaget irreversibel kirurgisk og medicinsk kønsskiftebehandling. Vi anerkender, at der er mennesker, børn, der føler kønsligt ubehag i forbindelse med uoverensstemmelse mellem det køn, de er tildelt ved fødslen, og den kønsidentitet, de har opbygget med alderen. Men det mener vi sådan set fint at myndige voksne kan tage stilling til, altså om de ønsker medicinsk behandling, kirurgisk behandling. Det er helt fair, at når man er blevet 18 år, og man er blevet voksen, kan man selvfølgelig tage stilling til det. Men når man som samfund ikke mener, at 16-årige er gamle nok til at købe en flaske spiritus, så bør de heller ikke kunne træffe beslutninger om kønsskifte, som ikke kan trækkes tilbage. Ungdommen er forbundet med et sammensurium af følelser, bekymringer og måske usikkerhed om egen krop, som følger med mange gennem puberteten, men passerer med alderen. Når det så ikke sker for alle, er der mulighed for behandling efterfølgende.

Så vi skal sikre, at børn og unge får lov til at gå igennem deres ungdom uforstyrret og med så meget hjælp og beskyttelse som muligt, men eventuelle behandlinger, der er irreversible, skal foregå efter det 18. år. Tak formand.

Kl. 20:50

Formanden (Søren Gade):

Tak for det. Der er to korte bemærkninger. Først hr. Mikkel Bjørn, Dansk Folkeparti.

Kl. 20:51

Mikkel Bjørn (DF):

Tak til ordføreren for en, synes jeg, egentlig glimrende tale. Jeg blev dog lidt nysgerrig på et ord, ordføreren brugte i sin tale, nemlig det, at køn er noget, vi bliver tildelt ved fødslen. Mener ordføreren og ordførerens parti, at køn er noget, vi bliver tildelt ved fødslen, eller mener ordførerens parti – som det jo rettelig er tilfældet – at køn er noget, vi fødes med?

Kl. 20:51

Formanden (Søren Gade):

Ordføreren.

Kl. 20:51

Jens Henrik Thulesen Dahl (DD):

Som udgangspunkt mener vi, at et køn er noget, man er født med, men vi anerkender også, at nogle oplever at være født i en forkert krop, at nogle oplever, at det køn, de synligt har, har de et ubehag ved. Og at de skal have mulighed for at få hjælp og behandling, er vi sådan set også indstillet på, men vi skal bare ikke gøre det ved børn. Vi skal ikke gøre noget irreversibelt ved børn. Vi skal hjælpe dem, vi skal støtte dem og vi skal anerkende dem, men vi skal ikke igangsætte irreversible behandlinger, før de er over 18 år.

Kl. 20:51

Formanden (Søren Gade):

Den næste er hr. Peder Hvelplund fra Enhedslisten. Værsgo.

Kl. 20:52

Peder Hvelplund (EL):

Tak for det, og tak til ordføreren for talen. Jeg vil også gerne starte med at anerkende, at ordføreren også anerkender begrebet kønsdysfori, og at det er noget, som børn oplever. Men så vil jeg bare gerne høre ordføreren, om ordføreren, når ordføreren siger, at vi skal hjælpe de børn, ikke også vil anerkende, at fravær af behandling også har konsekvenser. Altså, fravær af muligheden for at kunne give en behandling har jo enorme konsekvenser for børn, for når vi f.eks. taler om stophormoner, er det jo ikke nødvendigvis irreversibelt – det er det, hvis vi taler om krydshormoner, men stophormonbehandling er jo ikke irreversibel. Men i hvert fald vil det, at man fuldstændig fravælger en behandling, jo også have konsekvenser.

Så hvis der skulle være substans i det synspunkt, som ordføreren har, burde vi vel i stedet for stå med et forslag, hvor vi siger, at her skal vi styrke den indsats, vi skal altså give yderligere midler, så vi kan sørge for, at antallet af fejlbehandlinger, uanset om det er fravær af behandling, eller om det er en behandling, bliver minimeret.

Kl. 20:53

Formanden (Søren Gade):

Ordføreren.

Kl. 20:53

Jens Henrik Thulesen Dahl (DD):

Som udgangspunkt står vi i en situation, hvor vi ikke er sikre på, at vi ved, hvad der kommer ud af det, vi gør. Vi kan ikke være sikre på, at det er den rigtige behandling; vi kan ikke være sikre på andet, end at nogle af de her børn, der i givet fald får en behandling, får en forkert behandling. Så vi er sådan set indstillet på, at vi skal hjælpe på alle mulige reversible måder, kan man sige. Og hvis man en dag er sikker på, hvad det er, man gør, kan vi tage diskussionen igen. Men der mener jeg ikke at vi er nu.

Kl. 20:53

Formanden (Søren Gade):

Hr. Peder Hvelplund.

Kl. 20:53

Peder Hvelplund (EL):

Men fravær af behandling har jo også konsekvenser. Altså, når vi ser på tallene, når vi ser, hvad det betyder i forhold til mistrivsel, når vi ser, hvad det betyder i forhold til selvmordstanker, og når vi ser, hvad det betyder i forhold til selvmordsforsøg, så har det jo også konsekvenser. Så skal det ikke indgå i den overvejelse, i forhold til at hvis vi bare siger, at det her afviser vi totalt, så har det også konsekvenser? Så betyder det også, at der er nogle børn, som vil ende i en situation, hvor det medfører selvmordstanker og nogle gange endda også selvmordsforsøg.

Kl. 20:54

Formanden (Søren Gade):

Ordføreren.

Kl. 20:54

Jens Henrik Thulesen Dahl (DD):

Selvfølgelig skal det indgå i overvejelserne. Men jeg mener sådan set ikke, der er nogen evidens for, at de her behandlinger imødegår det. Jeg mener sådan set, at der godt kan være andre former for hjælp og støtte, der kan gøre, at man kommer bedst muligt igennem.

Kl. 20:54

Formanden (Søren Gade):

Hr. Kim Edberg Andersen, Nye Borgerlige.

Kl. 20:54

Kim Edberg Andersen (NB):

Tak for det. Og tak til ordføreren for støtten til det. Jeg har ikke et problem med at dele det op, men jeg bliver nødt til at sige, at mine nordjyske ører ikke hører, at der er nogen, der har tænkt sig at forbyde den kirurgiske del. Der var alle regeringspartierne jo meget, meget enige i, at alt det, de gør lige nu, er det rigtige.

Enhedslistens ordfører nævner det her med evidens, og der vil jeg bare spørge, om ordføreren ikke også har problemer med at se, hvordan man kan påstå at uddrage evidens ud fra de syv mennesker, som er blevet behandlet. Hvor faktuelt korrekt kan man lave en undersøgelse på syv mennesker om, hvorvidt risikoen for selvmordsforsøg bliver mindre? Og mener ordføreren ikke også, at den her debat nogle gange bliver afsporet, fordi man har sådan et dumstædigt synspunkt om, at det her bare skal fortsætte, i stedet for måske at sætte sig ned og sige: Jamen lad os da se noget evidens og så lave politik ud fra fakta?

Kl. 20:55

Formanden (Søren Gade):

Ordføreren.

Kl. 20:55

Jens Henrik Thulesen Dahl (DD):

Jamen det kan jeg jo sådan set kun erklære mig fuldstændig enig i. Altså, jeg kan ikke se, at man har nogen data, nogen evidens for, at det, man gør, rent faktisk er rigtigt og effektivt.

Kl. 20:55

Formanden (Søren Gade):

Den næste er hr. Stinus Lindgreen, Radikale Venstre.

Kl. 20:55

Stinus Lindgreen (RV):

Tak for det. Og tak for talen. Mit spørgsmål ligger meget godt i tråd med det, ordføreren netop sagde her om, at der ikke er nogen evidens. Nu findes der jo andre lande end Danmark, og derfor er der også flere end de syv personer, der er blevet behandlet på et år, også i Danmark, hvis man kigger over en årrække. Men hvis man kigger ud i verden, hvad ved vi egentlig? Hvor mange procent tror ordføreren fortryder, at de har været igennem den her kønstransition?

Kl. 20:56

Formanden (Søren Gade):

Ordføreren.

Kl. 20:56

Jens Henrik Thulesen Dahl (DD):

Det skal jeg ikke påstå at jeg har noget tal for, for det ved jeg ikke – måske kan spørgeren komme med noget evidens for, hvad der rent faktisk virker. Det, som jeg synes er dybt problematisk, er, når jeg får oplevelsen af, at det, vi gør herhjemme, faktisk har karakter af et eksperiment og et medicinsk forsøg, for det mener jeg ikke vi skal udsætte børn for.

Kl. 20:56

Formanden (Søren Gade):

Hr. Stinus Lindgreen.

Kl. 20:56

Stinus Lindgreen (RV):

Jamen der findes heldigvis tal. Der findes en større undersøgelse, der kom sidste år, tror jeg det var, af omkring 8.000. Nu er det jo en relativt lille population, også på verdensplan, og derfor er der selvfølgelig meget evidens, vi ikke har så håndfast, som vi gerne ville. Det bliver vi klogere på hele tiden. Men faktum er, at omkring 1 pct. af de personer, der har været igennem den her behandling, fortryder – 1 pct. Og så kan ordføreren diskutere med sig selv, om det er meget, om det er lidt, om vi kan gøre det bedre. Men i den her undersøgelse er det 1 pct., der fortryder deres behandling. Langt de fleste er tilfredse med den, og vi kan se, at det også påvirker i forhold til depression, det påvirker i forhold til selvmord – det er der også evidens for – og det påvirker i forhold til det, der hedder quality of life.

Kl. 20:57

Formanden (Søren Gade):

Ordføreren.

Kl. 20:57

Jens Henrik Thulesen Dahl (DD):

Jamen der vil jeg sige, at hvis der bare er én ud af de syv, vi behandler herhjemme, der fortryder, så er det for mange.

Kl. 20:57

Formanden (Søren Gade):

Tak for det. Der er ikke flere korte bemærkninger. Vi siger tak til hr. Jens Henrik Thulesen Dahl fra Danmarksdemokraterne. Jeg byder nu velkommen til fru Louise Brown fra Liberal Alliance.

Kl. 20:57

(Ordfører)

Louise Brown (LA):

Tak, formand. Det her er en super vigtig samtale. Der er ikke nogen tvivl om, at der er børn og unge i Danmark, der lider og har ondt i sjælen, fordi de føler, at de er havnet i den forkerte krop. Det er vigtigt for mig at slå fast, at jeg fuldt ud anerkender, at de findes, og at deres problemer er virkelige.

Jeg har som mange andre set en del dokumentarprogrammer på det seneste, der netop handler om at vokse op i den forkerte krop og føle sig som en anden. Jeg kender flere familier, hvor det her er eller har været en udfordring. Det er altså virkelighed for nogle mennesker – og det må vi aldrig glemme. En ting er, at de skal leve med at føle sig placeret i den forkerte krop, men en anden og lige så vigtig ting er, at de så oven i det også skal leve med frygten for ikke at blive taget alvorligt, hvis de åbner sig. Derfor er det vigtigt og godt, at vi taler om det. Vi skal skammen og frygten og tabuerne til livs. Alle mennesker er okay, og alle følelser er okay.

For mig og for Liberal Alliance er det dog også vigtigt, at vi passer på vores børn. Vi er som forældre rollemodeller, opdragere, hjælpere og beskyttere. Vi er programmeret til at beskytte vores afkom. Derfor kan jeg også godt forstå trangen til at fjerne smerte og bekymringer og utryghed fra vores børn – vi vil give vores eget liv for, at vores børn skal have det godt. Sådan er vi indrettet, i hvert fald de fleste af os, og det er sådan, det skal være.

Men med trangen til at hjælpe og fjerne smerte er der desværre også en risiko for, at vi gør vores børn en bjørnetjeneste – i ordets oprindelige betydning. Og lige i tilfældet, hvor et barn oplever kønsdysfori, tror jeg desværre at vi kan komme til at gøre barnet en kæmpe bjørnetjeneste, hvis vi behandler det, mens det endnu er lille, mens dets krop og ikke mindst dets hjerne ikke er fuldt udviklet.

Det er forvirrende at være teenager, og det er med garanti mere forvirrende i dag, end det var, da jeg selv var barn, for dengang skulle vi som børn ikke forholde os til nær så mange ting, som børn og unge skal i dag. I dag er alt muligt; hele verden ligger åben; du kan, lige hvad du vil; der er ingen begrænsninger. Det lyder umiddelbart fedt, men hvor må det også være forvirrende og utrygt på en måde.

Jeg har en veninde, der underviser i drama. På et af hendes dramahold faldt snakken en dag på køn og seksualitet. En pige fortalte, at i hendes vennegruppe på ti var der en, der var heteroseksuel. Det vil altså sige, at ni ud af ti har en anden seksualitet end heteroseksualitet. I en artikel i Illustreret Videnskab fra den 1. februar kan man så læse, at der er 86 seksualiteter. Men i en befolkningsundersøgelse lavet af SEXUS publiceret i august 2022 anslår man, at 8 pct. af befolkningen betegner sig selv som andet en heteroseksuel. Forvirret? Det er jeg i hvert fald.

Det er dog vigtigt for mig at sige, at jeg ikke sammenligner seksualitet og forvirringen over den med køn og forvirringen over det. Min pointe er bare forvirringen, forvirringen over verden, forvirringen over ens egen krop – og så det faktum, at alt er muligt. Min pointe er ikke, at det ikke føles virkeligt for de unge mennesker, der står i det. Jeg underkender overhovedet ikke deres følelser, men jeg mener, at det er vores opgave som ansvarlige voksne at se og høre de unge mennesker og så vejlede dem i bedste stil, indtil de selv er gamle og modne nok til at træffe en så livsindgribende beslutning som at skifte køn.

Der er op og desværre op til flere historier om mænd og kvinder, der er blevet opereret eller medicinsk behandlet, og som derefter har fortrudt. Desværre er skaden så sket, for man kan ikke lave det om igen, og det skal vi for alt i verden gøre alt for at undgå. Derfor mener jeg også, at vi her har pligt til at vejlede og tale med vores børn om deres følelser, indtil de er gamle nok til selv at træffe beslutningerne, indtil de helt klar over konsekvenserne. Det kan vi som forældre ikke gøre for dem, uanset hvor meget vi ønsker at hjælpe dem. Og vigtigst af alt: Så længe der ikke findes et diagnoseapparat for det her, så længe lægerne ikke selv ved, hvordan de skal agere her, og at alt så beror på et skøn, så kan vi ikke være bekendt at tillade den slags indgreb på børn. Tak for ordet.

Kl. 21:02

Formanden (Søren Gade):

Tak for det. Der er ingen korte bemærkninger. Vi siger tak til fru Louise Brown. Nej, der kom lige en enkelt kort bemærkning – det var lige i sidste øjeblik, vil jeg gerne sige. Fru Astrid Carøe, Socialistisk Folkeparti.

Kl. 21:02

Astrid Carøe (SF):

Undskyld, det var, fordi jeg sad og ventede på at høre, om Liberal Alliance stemte for det her forslag, men det lyder det som om de gør.

Jeg undrer mig lidt over, at Liberal Alliance stemmer for det her forslag, for det må jo så betyde, at man har mistillid til sundhedsmyndighederne og deres faglig ekspertise, med hensyn til om man skal behandle eller ej, eller hvordan skal det forstås?

Kl. 21:03

Formanden (Søren Gade):

Ordføreren.

Kl. 21:03

Louise Brown (LA):

Tak for spørgsmålet. Helt generelt har vi selvfølgelig ikke mistillid til sundhedsmyndighederne. Det her handler jo, som jeg også sluttede af med at sige, om, at der ikke findes et diagnostisk apparat for det her. Lægerne udtaler selv, at det handler om skøn, og at de er i tvivl. Vi har også set eksempler på mennesker, der har fået lov til at få et kønsskifte og efterfølgende har fortrudt. De har fortalt, at det har drejet sig om to lægesamtaler – to lægesamtaler! – og en af de her personer havde endda også psykiske sårbarheder, som også spillede ind i det her. Det var heller ikke blevet opdaget inden. Det går simpelt hen ikke, og det går slet ikke, når vi taler om børn.

Som jeg siger, anerkender jeg fuldt ud, at det her findes, og det er virkeligt for nogle mennesker, men som forældre bliver vi simpelt hen nødt til at støtte og vejlede alt, hvad vi kan, så længe det er muligt, indtil det her barn selv kan træffe en beslutning, når det er over 18 år. For ellers kan man komme til at gøre skade på dem, og så er det forældrene, der står med ansvaret, og sikke et ansvar at have. Men selvfølgelig skal vi skal hjælpe de unge mennesker, det handler om.

Kl. 21:04

Formanden (Søren Gade):

Fru Astrid Carøe.

Kl. 21:04

Astrid Carøe (SF):

Der er ingen tvivl om, at det er enormt svært at være forældre til et barn med kønsdysfori, og at der er sindssygt mange dilemmaer – det er jeg slet ikke i tvivl om. Jeg er bare lidt nysgerrig på, om det så kun lige er her, at Liberal Alliance mener, at man ved bedre end Sundhedsstyrelsen. For det må jo være det, man mener, og hvad så næste gang, der er en behandlingsform, Liberal Alliance ikke bryder sig om? Vil man så også mene, at man der er klogere end Sundhedsstyrelsen? Det er da virkelig en glidebane at begynde at ændre på det princip, at det er Sundhedsstyrelsen, vejleder om behandlinger til den enkelte.

Kl. 21:05

Formanden (Søren Gade):

Ordføreren.

Kl. 21:05

Louise Brown (LA):

Men Sundhedsstyrelsen er jo netop i gang med at kigge på det her, fordi der ikke er et diagnoseapparat. Man kan ikke sige: Det er tale om en bestemt diagnose med et bestemt efterstillet bogstav og tal. Og så længe man ikke kan det, er der jo tale om et skøn, så er det jo lægen, der selv skal sidde i klinikken og tage stilling til, om det her menneske virkelig mener det. Det er simpelt hen for risikabelt og usikkert. Som jeg foreslog ministeren før, så sæt det dog på hold, indtil vi ved med hundrede procents sikkerhed, hvordan det står til med det her, og om der findes en løsning.

Kl. 21:05

Formanden (Søren Gade):

Tak. Nu er der fire korte bemærkninger. Fru Camilla Fabricius, Socialdemokratiet.

Kl. 21:05

Camilla Fabricius (S):

Hørte jeg Liberal Alliances ordfører sige, at man skulle være 18 år, før man har en ret som individ til at bestemme over sig selv?

Kl. 21:05

Formanden (Søren Gade):

Ordføreren.

Kl. 21:05

Louise Brown (LA):

Du hørte Liberal Alliances ordfører sige, at man skal være 18 år, før man kan tage stilling til, om man skal have en kønsskifteoperation, enten kirurgisk eller medicinsk, fordi der er en pubertet, man skal igennem. Det er muligt, at man som 16-årig godt kan beslutte, om man har lyst til at gå i seng med et andet menneske, eller at man kan have en fornemmelse af, hvilket køn man er tiltrukket af, når det er det, det handler om. Sådan er det. Men der er altså også evidens for, at vores hjerner ikke er udviklede, og at vi skal igennem en pubertet. Og netop i forhold til at begynde at stoppe en udvikling mener jeg, det er vigtigt, at vi er færdigudviklede.

Kl. 21:06

Formanden (Søren Gade):

Fru Camilla Fabricius.

Kl. 21:06

Camilla Fabricius (S):

Liberal Alliance har jo været kendt for at mene, at når et menneske bliver født, har man værdi i sig selv (Louise Brown (LA): Præcis!), og at man har en ret i sig selv. Og nu hører man så ordføreren sige, at man lige skal være 18 år. Til trods for at Sundhedsstyrelsen faktisk godt kan bedømme det senere, vil Liberal Alliance, et liberalt parti, lade være med for det første at lytte til Sundhedsstyrelsen og for det andet at tilsidesætte alle tidligere beslutninger om, hvad Liberal Alliance står for. Det undrer mig bare.

Kl. 21:07

Formanden (Søren Gade):

Ordføreren.

Kl. 21:07

Louise Brown (LA):

Så har ordføreren misforstået, hvad Liberal Alliance står for. For Liberal Alliance står for, at vi har pligt til at passe på dem, der ikke selv kan, ligesom vi har pligt til at passe på vores børn og deres udvikling, indtil de selv er i stand til at træffe beslutninger, der har så livsindgribende konsekvenser for dem, ifald de fortryder.

Liberal Alliance tror på individet, men også på, at vi skal passe på dem, som ikke selv kan.

Kl. 21:07

Formanden (Søren Gade):

Hr. Mike Villa Fonseca, Moderaterne.

Kl. 21:07

Mike Villa Fonseca (M):

Det kan godt være, jeg blev lidt forvirret. Nu snakker ordføreren både om ansvar og om tillid og om pligt. Og så vidt jeg er orienteret, er ansvar noget, der er rigtig vigtigt for Liberal Alliance. Så hvem er det, der skal have ansvaret? Er det det enkelte individ? Er det dem, der er rundt omkring det enkelte individ? Eller er det i den her kontekst det sundhedsfaglige personale, der skal have ansvaret?

Kl. 21:08

Formanden (Søren Gade):

Ordføreren.

Kl. 21:08

Louise Brown (LA):

Jeg bliver i tvivl om, hvilket ansvar vi taler om her. Hvis vi taler om ansvaret for at træffe den her beslutning, er det individet, der har ansvaret. Jeg mener bare, at man ikke er i stand til at tage sådan en beslutning, før man er færdigudviklet, og vi har pligt til som forældre at tage ansvar for vores børn. Vi har pligt her til at tage ansvar for, at børnene ude i Danmark ikke bliver behandlet med ting og sager, vi ikke aner hvad er, og hvis konsekvenser vi ikke aner noget om, i det tilfælde at de fortryder, og i øvrigt også hvis de ikke fortryder.

Kl. 21:08

Formanden (Søren Gade):

Hr. Mike Villa Fonseca.

Kl. 21:08

Mike Villa Fonseca (M):

At træffe valg er jo en speciel ting. I forhold til det med aldersgrænse nævner ordføreren selv 16 år. Man kan tillade sig at gå i seng med en anden, og der er en kriminel og seksuel lavalder på 15 år. Jeg kan så orientere ordføreren om, at der faktisk også i sundhedsloven er en aldersgrænse for, hvornår man kan træffe egne beslutninger, og det er faktisk 15 i stedet for 18 år. Så hvorfor er det, at Liberal Alliance tænker, at den skal ligge ved 18 og ikke 15 eller eksempelvis 16, 17, 20 eller 40 år?

Kl. 21:09

Formanden (Søren Gade):

Ordføreren.

Kl. 21:09

Louise Brown (LA):

Det handler om, at vores hjerner ikke er færdigudviklet, og at de fleste mennesker ikke er igennem deres pubertet, når de er 15 eller 16 år.

Kl. 21:09

Formanden (Søren Gade):

Tak for det. Den næste korte bemærkning er fra fru Mette Thiesen, Dansk Folkeparti.

Kl. 21:09

Mette Thiesen (DF):

Tusind tak. Jeg vil egentlig bare bede ordføreren bekræfte, at det er sådan i det danske Folketing, at her tager vi også beslutninger af rent etisk karakter. Det vil sige, at hvis vi har en holdning til, om noget skal være lovligt eller ulovligt, jamen så er det noget, der tilfalder os, og mener ordførere ikke, at når vi har taget stilling til juridisk kønsskifte til børn, når vi har taget stilling til en abortgrænse og når vi har taget stilling til alle mulige forskellige ting, at det er ganske naturligt, at man selvfølgelig tager stilling til, om vi laver medicinske forsøg på børn?

Kl. 21:09

Louise Brown (LA):

Jo.

Kl. 21:10

Formanden (Søren Gade):

Fru Mette Thiesen.

Kl. 21:10

Mette Thiesen (DF):

Tak. Det var bare, fordi venstrefløjen virkede til at være lidt forvirret på det område. Tak for det.

Kl. 21:10

Formanden (Søren Gade):

Tak for det. Den næste korte bemærkning er fra hr. Kim Edberg Andersen, Nye Borgerlige.

Kl. 21:10

Kim Edberg Andersen (NB):

Jeg havde ellers trykket mig ud, men jeg vil rigtig gerne stille det alligevel. Det er i forhold til venstrefløjen, som bruger den her stråmand med det her med, at nu er Liberal Alliance pludselig et frygteligt parti, fordi de er imod sundhedsmyndighederne. Men er ordføreren uenig i, at Folketinget under den her coronapandemi, vi har haft lige for nylig, flere gange har truffet beslutninger, som ikke var bakket op af hverken den ene eller den anden sundhedsmyndighed ud fra et princip om, at de nok vidste bedre selv, altså at Folketinget også nogle gange skal træffe beslutninger på befolkningens vegne, som ikke nødvendigvis er bakket op af sundhedsmyndighederne?

Kl. 21:10

Formanden (Søren Gade):

Ordføreren.

Kl. 21:10

Louise Brown (LA):

Jeg har enormt meget tillid til, at mennesker vil andre mennesker det bedste og gør deres bedste, og jeg er sikker på, at de beslutninger, der er blevet truffet, er blevet truffet af et godt hjerte, ligesom den her beslutning også bliver truffet af et godt hjerte.

Kl. 21:11

Formanden (Søren Gade):

Hr. Kim Edberg Andersen? Hr. Peder Hvelplund, Enhedslisten, værsgo.

Kl. 21:11

Peder Hvelplund (EL):

Tak for det, og tak til ordføreren for talen. Det var bare, fordi ordføreren nu nævnte det med, at man skulle være 18 år, før man tager stilling. Men normalt er det jo sådan i sundhedsvæsenet, at unge på 15 år kan give informeret samtykke til en behandling. Mener ordføreren ikke, at det skal være gældende på det her område?

Kl. 21:11

Formanden (Søren Gade):

Ordføreren.

Kl. 21:11

Louise Brown (LA):

Som jeg nævnte før, da hr. Mike Villa Fonseca stillede det samme spørgsmål, vil jeg sige, at nej, og det handler om, at vi ikke er færdigudviklede, at vi ikke har været igennem en pubertet. Man kan som 15- eller 16-årig sikkert godt træffe beslutningen og have et ønske om, at det er det, man vil, og det er også muligt, at det ønske står ved, når man er igennem sin pubertet og man er blevet voksen, og så skal man bare give los.

Men jeg mener også, at vi har en pligt til at hjælpe de her unge mennesker og vejlede dem så godt, vi kan, og føre dem igennem resten af den pubertet med alle de muligheder, vi overhovedet har, for at støtte dem og anerkende deres udfordringer. Men jeg synes ikke, at vi skal give lov til, at vi kan behandle dem, før de er gamle nok til at kunne tage beslutningen selv, og før deres pubertet er overstået.

Kl. 21:12

Formanden (Søren Gade):

Hr. Peder Hvelplund.

Kl. 21:12

Peder Hvelplund (EL):

Men jeg skal bare forstå det rigtigt, altså at Liberal Alliance ønsker at afskaffe muligheden for at kunne give informeret samtykke som 15-årig, og at man i stedet skal være 18 år? For de synspunkter, som ordføreren her giver udtryk for, er jo generelle betragtninger om, hvad unge mellem 15 og 18 år kan tage stilling til.

Så ønsker Liberal Alliance at fjerne muligheden for unge mellem 15 og 17 år for at kunne give informeret samtykke til behandling i sundhedsvæsenet?

Kl. 21:12

Formanden (Søren Gade):

Ordføreren.

Kl. 21:13

Louise Brown (LA):

På det her område: Ja. Og ellers ikke.

Kl. 21:13

Formanden (Søren Gade):

Den næste, der har bedt om ordet, er hr. Stinus Lindgreen, Radikale Venstre.

Kl. 21:13

Stinus Lindgreen (RV):

Tak for det, og tak for talen. Nu nævner ordføreren, at man skal vente, til man er fyldt 18 år, før man kan tage stilling til det her spørgsmål, fordi ens hjerne så er færdigudviklet. Det kan man diskutere, men mit spørgsmål er mere, om ordføreren kan se nogle udfordringer i, at en person er fyldt 18 år, er nødt til at vente, er nødt til gå gennem en pubertet, er nødt til at få den biologiske udvikling, det nu engang medfører, og man så ønsker at skifte fra mand til kvinde.

Er der nogle udfordringer i at vente, til man har været gennem puberteten, med at gøre noget, hvis man er sikker på, at det er det rigtige at gøre, i stedet for at sætte gang i det tidligere, inden man er igennem puberteten?

Kl. 21:13

Formanden (Søren Gade):

Ordføreren.

Kl. 21:13

Louise Brown (LA):

Så vidt jeg har forstået, bliver det en vanskeligere proces, når man er igennem puberteten. Når det er sagt, er det for mig vigtigt, at vi ikke ødelægger nogens muligheder for at fortryde, fordi det er blevet gjort imod dem, inden de var igennem deres pubertet. Altså, jeg har den holdning, at vi skal beskytte børnene så godt, vi kan, og sørge for, at vi ikke fejlbehandler nogen. Det betyder så, at der er nogle, der kommer til at vente nogle år, før de kan få deres egen behandling. Men jeg mener faktisk, det er vigtigere, at vi passer på de få i det her tilfælde.

Kl. 21:14

Formanden (Søren Gade):

Hr. Stinus Lindgreen.

Kl. 21:14

Stinus Lindgreen (RV):

Jeg tror, alle er enige om, at vi ikke skal fejlbehandle. Vi skal gøre alt, hvad vi kan, for at beskytte både børn og voksne i vores sundhedsvæsen. Det er klart.

Men jeg kunne godt tænke mig at høre ordføreren reflektere lidt over noget: Når nu, hvilket ordføreren også anerkender, det selvfølgelig af helt oplagte årsager er mere vanskeligt, hvis man har været gennem puberteten, og når vi så samtidig kan se på studier, der kigger på hele verden og ikke kun på Danmark – dvs. også på lande, der er mindre restriktive, end vi er – at kun 1 pct. af personerne fortryder, at de har været igennem den her proces, sætter det så ikke nogle tanker i gang om, hvor vægten bør ligge?

Kl. 21:15

Formanden (Søren Gade):

Ordføreren.

Kl. 21:15

Louise Brown (LA):

Nej. Altså, jeg er meget enig med den tidligere taler, der sagde, at 1 pct. er 1 pct. for mange, når nu vi kan undgå det ved at vente.

Kl. 21:15

Formanden (Søren Gade):

Der kom et ønske om en kort bemærkning lige her til allersidst igen. Hr. Mikkel Bjørn, Dansk Folkeparti. Værsgo.

Kl. 21:15

Mikkel Bjørn (DF):

Jeg vil bare lige hjælpe ordføreren med at besvare hr. Stinus Lindgreens spørgsmål. For det her er undersøgelser, der ikke er langtidsstudier, som ikke er lavet på børn, og som er lavet, inden man så den her meget store eksplosion i behandlingen af folk med kønsdysfori.

Så det er ikke en undersøgelse, som i sådan særlig grad kan appliceres på det her område eller bruges i den her sammenhæng. Tak for ordet.

Kl. 21:15

Formanden (Søren Gade):

Ordføreren.

Kl. 21:15

Louise Brown (LA):

Tak for kommentaren.

Kl. 21:15

Formanden (Søren Gade):

Jeg kigger lige en ekstra gang – nu er der ikke flere korte bemærkninger. Vi siger tak til fru Louise Brown fra Liberal Alliance, og jeg byder nu velkommen til hr. Per Larsen fra Det Konservative Folkeparti.

Kl. 21:16

(Ordfører)

Per Larsen (KF):

Tak for det formand, og tak til Nye Borgerlige for at fremsætte det her forslag. Og det er bestemt ikke let på nogen måde, for det handler jo om mange ting, det handler om følelser, og det er heller ikke sådan en eksakt videnskab. Der kan vi også se, at der er uenighed i forhold til, at der sker en opstramning over tid, og det er jo en forholdsvis ny behandling. Altså, man startede jo i 2016.

I den bedste af alle verdener er børn børn, og det skal de have lov til at være med alt det, det nu indebærer. Men vi synes i Det Konservative Folkeparti, at vi her skal være meget forsigtige, og vi glæder os også over, at fagligheden efterhånden har lidt mere at stå på, fordi man jo trods alt begynder at se nogle af konsekvenserne af det, man satte i gang i 2016. Eksempelvis nævner børnepsykiater og overlæge på Sexologisk Klinik Mette Ewers Haahr, at der ikke er sikker evidens for behandlingen i 2022, og i 2019 var den samme overlæge mere skråsikker på, at en hormonbehandling løste rigtig mange problemer.

Ligeledes skriver Rigshospitalet, at deres viden om mulige langtidseffekter af pubertetsudsættelse mellem 12 og 16 år på det sociale og kognitive plan er meget begrænset, og derfor er det et dilemma, om det er lægefagligt forsvarligt at hormonbehandle unge med pubertetsrelateret kønsubehag. Dertil kommer jo, at flere unge vælger at detransitere tilbage til deres oprindelige køn, fordi de fortryder deres behandling. Ved Sexologisk Klinik kender til de ni børn og unge, som har fortrudt at have påbegyndt en hormonbehandling, men de har ikke overblik over, hvor mange der samlet set har fortrudt. Derfor er der jo blandt læger i både Danmark, Sverige, England og Finland i de seneste år opstået en øget påpasselighed med at give børn kønshormoner. Det har i Finland, Sverige og Storbritannien ført til, at landene har standset medicinsk kønsskifte til børn og unge under 18 år, og i Danmark bliver langt færre også henvist til hormonbehandling, og der kan man jo selvfølgelig godt sige, at det er, fordi man har fået mere fast grund under fødderne.

Nu nævnte ministeren så i sin tale, at man i Storbritannien stadig væk laver kønsskifte på forsøgsbasis. Det har jeg så ikke kunnet læse tidligere, men det tager jeg selvfølgelig til efterretning. Det viser sig også, at der er en stor andel af børn med kønsubehag, der er diagnosticeret med autisme. På den baggrund bør vi også fra politisk side sætte foden ned i Danmark. Vi anerkender bestemt, at der er et behov for kønsskifte, men et kønsskifte bør først kunne gennemføres på personer, der er myndige, altså fyldt 18 år. Så ved jeg godt, at der vil være få, som kommer i klemme, og som kommer til at glæde sig helt umanerlig meget til, at de fylder 18 år. Men af hensyn til dem, som senere vil fortryde deres kønsskifte, mener vi altså, at vi bør have en aldersgrænse på 18 år. Tak for ordet.

Kl. 21:19

Formanden (Søren Gade):

Tak for det. Der er ingen korte bemærkninger, vi siger tak til hr. Per Larsen fra Det Konservative Folkeparti. Jeg byder nu velkommen til hr. Peder Hvelplund fra Enhedslisten.

Kl. 21:20

(Ordfører)

Peder Hvelplund (EL):

Der er ikke nogen tvivl om, at der gennem de seneste år heldigvis er sket store fremskridt inden for området omkring transkønnethed, og også omkring børn og unge, der lider at kønsdysfori. Alene det, at vi kan stå og have debatten her i dag, vidner jo om, at der er kommet langt større opmærksomhed på området. Men til gengæld synes jeg også, at det, at vi har debatten her i dag, kendetegner, at der også er en stor modstand og et ønske om at rulle de fremskridt, der trods alt er sket gennem de seneste år, tilbage.

For fremskridtene, har betydet, at vi nu kan tale om det, det betyder, at vi kan give en form for anerkendelse til de børn, unge og også voksne, der er transkønnede, børn og unge, der lider af kønsdysfori, og at der også er en mulighed for at hjælpe dem. Men der er lang vej endnu. Når vi ser på de undersøgelser, der er lavet, bl.a. Sexusundersøgelsen, så viser den jo stadig væk, at hvis man ser på mistrivsel og bl.a. også selvmordstanker og selvmordsraten blandt unge, der har kønsubehag, så ligger den stadig væk væsentligt over, hvad vi ser hos resten af befolkningen.

Derfor synes jeg også, det er rigtig ærgerligt, når vi står med et forslag her, som  beskæftiger sig med at rulle nogle af de fremskridt, der trods alt er opnået, tilbage. For hvis virkeligheden nu var, at det, man ønskede, var at møde de mennesker, der står med kønsdysfori, hvis man ønskede at møde dem med anerkendelse, støtte og tryghed, så burde det her forslag jo i stedet for handle om, at vi skulle styrke den behandlingsindsats, der er, at vi skulle fjerne nogle af de lange ventelister, der er for at kunne komme i behandling, at vi skulle sikre, at der var flere steder, hvor man fik muligheden, og at vi skulle sikre, at der var flere ressourcer til det. Og når jeg taler om at komme i behandling, er det ikke et spørgsmål om, at jeg så mener, at der absolut er flere, der skal have stophormoner, der skal have krydshormoner, eller som, når de bliver over 18, skal have kønsbekræftende kirurgi.

Men det handler om, at vi skal tage de her mennesker alvorligt, vi skal forsøge at hjælpe dem så godt, som vi overhovedet kan, fordi vi kan se, at det, de oplever, har store konsekvenser for deres liv og deres livsmuligheder. Og derfor handler det jo både om at kunne give en anerkendelse af den situation, de står i, og også se på, hvilke behandlingsmuligheder der er. Og for nogle vil den rigtige behandlingsmulighed være at kunne give en hormonbehandling, og det er vel vidende, at vi også godt ved, at en sådan behandling heller ikke er uproblematisk.

For det er jo fuldstændig rigtigt, at når vi f.eks. taler om langtidsvirkninger af en hormonbehandling, er der usikkerhed om, hvad langtidseffekterne er. Men til gengæld ved vi også, at det har enorme konsekvenser, hvis ikke vi har den mulighed for at tilbyde behandling. Og det er derfor, jeg synes, det er lidt ærgerligt, når vi skal debattere et forslag, som reelt handler om at begrænse muligheden for at kunne blive behandlet.

For hvis det, det i virkeligheden handler om, er, at vi skal undgå, at der er nogen, der bliver fejlbehandlet, så skal vi i stedet for styrke de behandlingsmuligheder, der er i dag, og så skal vi sørge for, at de muligheder for at give rådgivning, bliver bedre, vi skal sikre, at den tilgængelighed, der er for at kunne få behandling, bliver styrket. For det er den måde, vi normalt styrker en indsats i sundhedsvæsenet på, og det er det, der kan være med til at sikre, at dem, der så får hormonbehandling, også er dem, der har behov for det. Og det er uanset, om det er et stophormon eller krydshormoner. Og dem, der så måske får stophormoner i perioden, men hvor behandlingen så stoppes, eller som finder ud af, at det faktisk ikke er en hormonbehandling, de har behov for, kan vi så også hjælpe i forhold til det.

Men det her forslag vil begrænse mulighederne, og det vil været et tilbageskridt i forhold til den anerkendelse af den problemstilling, som vi står med. Så derfor kommer Enhedslisten ikke til at støtte det her forslag, og jeg skulle også hilse fra Alternativt og sige, at det gør de heller ikke.

Kl. 21:24

Formanden (Søren Gade):

Tak for det. Der er to korte bemærkninger. Hr. Kim Edberg Andersen, Nye Borgerlige.

Kl. 21:24

Kim Edberg Andersen (NB):

Jeg synes, at det langt hen ad vejen var helt vildt at høre, at det var et fremskridt, at der nu er folk, der bliver behandlet med noget, som er så invaliderende for dem. Og så synes jeg, det lød, som om hr. Peder Hvelplund trak lidt i land, men så kendte man et venstrefløjsparti igen til sidst, hvor vi fik skudt i skoene, at vi faktisk ikke ville behandle nogen, for hele kampen går på ikke at behandle folk, der har kønsdysfori. Ved du hvad, jeg har prøvet hele aftenen at fortælle, at det ikke er det, det her handler om.

Det her handler om at beskytte de folk, der bliver behandlet forkert ud fra et skøn, som ingen diagnostik underbygger. Så jeg synes ikke, det var i orden, hr. Peder Hvelplund. Han burde kende mig bedre, men jeg køber fuldt ud ind på det, hvis hr. Peder Hvelplund kommer med et forslag. Han skal bare støtte mit forslag her, for jeg skal nok bakke op om at finde midler til at hjælpe den gruppe, der har kønsdysfori. Det skal jeg nok, men bare ikke med irreversible behandlinger, for det er ikke det, det her går ud på. Det her går ud på at stoppe dér, hvor vi slår en skævert, for de mennesker ødelægger vi også, hr. Peder Hvelplund, lige så meget som vi gør, hvis ikke vi behandler de andre.

Kl. 21:26

Formanden (Søren Gade):

Ordføreren.

Kl. 21:26

Peder Hvelplund (EL):

Jeg synes bare, det havde været meget lettere, hvis nu hr. Kim Edberg Andersen så havde stillet et forslag om, at vi skulle styrke den behandling. Men det er bare ikke det forslag, vi behandler her i dag. Det forslag, vi behandler her i dag, er, at man skal stoppe for at give den mulighed for at kunne give hormonbehandling. Jeg synes i den her debat, at Nye Borgerlige fuldstændig overser konsekvenserne af ikke at give behandling. For det har konsekvenser. Jeg tror ikke, der er nogen, der har en interesse i at give fejlbehandlinger, men det ikke at give en behandling er også en fejlbehandling i det her tilfælde. Når vi kan se, hvad det har af konsekvenser for de mennesker, som ikke bare oplever det her, men som har det her. Det har en direkte konsekvens hver eneste dag i deres liv, at de skal leve med det her, og der har vi en mulighed for at kunne give dem en behandling. Så er det også en fejlbehandling ikke at tilbyde den. Og så er det klart, at vi skal sørge for at minimere risikoen for, at der sker fejlbehandlinger, både den ene og den anden vej.

Kl. 21:27

Formanden (Søren Gade):

Hr. Kim Edberg Andersen.

Kl. 21:27

Kim Edberg Andersen (NB):

Det er fuldstændig rigtigt, de skal leve med det hver eneste dag, til de bliver 18 år. Se, det er forskellen, hr. Peder Hvelplund. Når vi først har givet dem de hormoner, der ødelægger deres kroppe, kan vi ikke gøre det her om. Men det er rigtigt, at ved det her siger jeg selvfølgelig, at irreversibel behandling ikke er noget, du kan gøre, før du bliver 18 år. Det er rigtigt. Der tager jeg altså børnenes synspunkt, hr. Peder Hvelplund, og så siger jeg, at så vil jeg hjælpe – det står også i forslaget – alt, hvad jeg kan på reversible behandlinger. Alt, hvad jeg kan.

Kl. 21:27

Formanden (Søren Gade):

Ordføreren.

Kl. 21:27

Peder Hvelplund (EL):

Så synes jeg, at hr. Kim Edberg Andersen skulle prøve at tage nogle samtaler med de børn og så prøve at forklare dem, at det, hr. Kim Edberg Andersen gør, er en hjælp for dem. Prøv at forklare dem, når de har selvmordstanker, når de har mistrivsel, at det i virkeligheden er en hjælp til de børn, for de skal bare leve med det, indtil de bliver 18 år. Det tror jeg de fleste børn ville betragte som en temmelig stakket hjælp. Derfor synes jeg, vi skal respektere både de børn og dem, der er de nærmeste, og den tværfaglige behandling, man får på sexologisk klinik, til at have tillid til, at de rent faktisk kan tilbyde den rigtige behandling til dem.

Kl. 21:28

Formanden (Søren Gade):

Fru Mette Thiesen, Dansk Folkeparti.

Kl. 21:28

Mette Thiesen (DF):

Jeg er da sikker på, at datidens politikere og datidens folk også så det som et fremskridt at lave socialreformen og sterilisationsloven. Der er vi jo heldigvis kommet på andre tanker efterfølgende. Det her er jo selvfølgelig en drøftelse af noget fuldstændig lavpraktisk, i forhold til at man selvfølgelig ikke laver medicinske forsøg på børn.

Det, vi kan sige her, er, at der er ingen, der taler om, at man ikke skal hjælpe de her børn. Det, vi bare ved, er, at omkostningerne ved at gøre det her er nogle fuldstændig uoverstigelige konsekvenser for resten af det her barns liv. Vi ved også, at der absolut ingen evidens er for, at det her virker. Det ved vi også. Men det, vi så til gengæld også ved, er, at hvis man går i gang med at give f.eks. terapi til det her barn, imens det stadig er i puberteten, så har det barn, når det bliver 18 år, stadig mulighed for at tage en voksenbeslutning, i forhold til om vedkommende gerne vil transitionere til et andet køn. Men det, vi taler om i dag, er, at man herindefra mener, at det er okay, at man laver medicinske forsøg på børn, og der er vi bare politisk uenige.

Kl. 21:29

Formanden (Søren Gade):

Ordføreren.

Kl. 21:29

Peder Hvelplund (EL):

Nu ved jeg ikke, om det er blevet en ny tradition her i Folketingssalen, at vi bruger pluralis majestatis. Når man siger vi, så mener man i virkeligheden Dansk Folkeparti eller jeg. For det er ikke rigtigt, at »vi« ved de ting. Det er påstande, der kommer fra Nye Borgerlige. Til gengæld er det sådan, at hvis man ikke tilbyder den her behandling, så har det også enorme konsekvenser – det har det. Hvis man ikke tilbyder behandling, så har det konsekvenser i forhold til mistrivsel, det har konsekvenser, i forhold til at der ikke er tilstrækkelig anerkendelse, og det har konsekvenser, i forhold til at man ikke kan få lov til at leve et liv i overensstemmelse med den kønsidentitet, man har. Det har konsekvenser. Så derfor vil jeg sige til det, som fru Mette Thiesen siger, med, at det ved »vi«: Nej, det ved vi ikke; det er en påstand fra fru Mette Thiesen.

Kl. 21:30

Formanden (Søren Gade):

Fru Mette Thiesen.

Kl. 21:30

Mette Thiesen (DF):

Det er fakta, men det ved jeg godt at kommunister som udgangspunkt ikke går så meget op i. Men det, jeg kan fortælle nu, er, at vi ved – vi ved – at hvis vi behandler med hormoner, så har det irreversible konsekvenser. Det har ikke irreversible konsekvenser, hvis man hjælper et barn, der har det svært, undervejs, sådan at barnet kan tage en endelig beslutning, når det bliver 18 år. Men hvis man begynder at give barnet hormoner, når barnet stadig er i puberteten, så ender vi med, at det får nogle irreversible konsekvenser: Knogleskørhed, deforme kønsorganer og sterilitet. Det er ikke i orden.

Kl. 21:31

Formanden (Søren Gade):

Ordføreren.

Kl. 21:31

Peder Hvelplund (EL):

En behandling med stophormoner er ikke irreversibel. En behandling med stophormoner stopper den udvikling, der er. Det er fuldstændig rigtigt, at en behandling med krydshormoner har konsekvenser. Men en behandling med stophormoner ophører jo i det øjeblik, man stopper med at give stophormoner, og så fortsætter pubertetens udvikling efterfølgende. Men jeg bliver bare nødt til at fastholde, at hvis ikke man har den mulighed for at kunne give den behandling, så har det også enorme konsekvenser, og det er den fuldstændige mangel på anerkendelse af det synspunkt, som præger den argumentation, der kommer fra Dansk Folkeparti.

Kl. 21:31

Formanden (Søren Gade):

Hr. Mikkel Bjørn, Dansk Folkeparti.

Kl. 21:31

Mikkel Bjørn (DF):

Tak for det. Jeg tror, at ordføreren i løbet af debatten her og i løbet af talen fem-seks gange nævner, at hvis man ikke giver den her hormonelle behandling, har det også konsekvenser. Kunne ordføreren ikke nævne, hvad det er for en form for empiri, ordføreren refererer til, når han siger, at det har konsekvenser ikke at give den hormonelle behandling – altså konsekvenser, som ikke ville have været der, hvis man havde givet den hormonelle behandling? Hvad er det for en empiri, der understøtter den påstand? For jeg har ikke kunnet læse mig frem til den, og derfor er jeg så lidt nysgerrig på, hvad ordføreren egentlig mener.

Kl. 21:32

Formanden (Søren Gade):

Ordføreren.

Kl. 21:32

Peder Hvelplund (EL):

Ordføreren mener det, ordføreren siger her fra talerstolen. Og det, man kan henvise til, er jo bl.a. den SEXUSundersøgelse, der er blevet lavet, som også klart præciserer, at både mistrivslen og selvmordsraten blandt transkønnede ligger væsentligt over det gennemsnit, der er i befolkningen i øvrigt.

Det er klart, at så kan man altid rejse spørgsmål om, om man præcis kan sige, at det er på grund af transkønnetheden, at selvmordsraten ligger højere. Det kan måske være vanskeligt at sige, men man kan i hvert fald sige, at ifølge SEXUSundersøgelsen er det, tror jeg, omkring 24 pct., der har haft selvmordstanker eller har haft selvmordsforsøg, mens den ligger væsentlig lavere hos befolkningen i øvrigt.

Kl. 21:33

Formanden (Søren Gade):

Hr. Mikkel Bjørn.

Kl. 21:33

Mikkel Bjørn (DF):

Jamen SEXUSundersøgelsen handler jo ikke om hormonbehandling. Så ordføreren refererer til en undersøgelse, som slet ikke har noget at gøre med det, vi taler om. Det, jeg beder ordføreren redegøre for, er den påstand, han kommer med gentagne gange her i løbet af debatten, nemlig det, at hvis man ikke giver den her hormonbehandling, har det konsekvenser, som der ellers ikke ville have været, hvis man havde givet den. Hvad er det for undersøgelser og empiri, der understøtter den påstand? For jeg har ikke kunnet finde den.

Kl. 21:33

Formanden (Søren Gade):

Ordføreren.

Kl. 21:33

Peder Hvelplund (EL):

Det er jo bl.a. det, at når man kommer til behandlinger på sexologisk klinik, er der en tværfaglig behandling af sundhedsfagligt personale, som er med til at afdække de problemstillinger, der er, og ud fra den vurdering bliver der jo truffet en beslutning om, om den rigtige behandling er en behandling f.eks. med stophormoner eller med krydshormoner, når man kommer længere hen i forløbet, men det er klart, at det jo er en sundhedsfaglig vurdering ud fra den lægefaglige ekspertise, man har, og den ekspertise har jeg sådan set en tiltro til også er på et tilstrækkelig højt niveau, men det er klart, at vi vel altid vil kunne gøre det bedre.

Kl. 21:34

Formanden (Søren Gade):

Tak for det. Der er ikke flere korte bemærkninger, så vi siger tak til hr. Peder Hvelplund fra Enhedslisten. Jeg byder nu velkommen til hr. Stinus Lindgreen fra Radikale Venstre.

Kl. 21:34

(Ordfører)

Stinus Lindgreen (RV):

Mange tak, formand. Vi er jo i gang med at diskutere et forslag fra Nye Borgerlige om at forbyde kirurgisk og medicinsk kønsskiftebehandling af mindreårige, og forslagsstillerne kan jo starte med at glæde sig over, at de allerede er halvvejs i mål uden at have foretaget sig noget som helst, idet kirurgisk kønsskifte af mindreårige allerede er forbudt – med undtagelse af muligheden for brystreduktion under specifikke forhold, hvilket dog aldrig har været anvendt i Danmark.

Baggrunden for forslaget er ifølge bemærkningerne risikoen for fejldiagnosticering, at det er en irreversibel proces og barnets ret til en barndom og pubertet i fred, og dertil henvises der til nogle, mener jeg, lidt bedagede videnskabelige undersøgelser.

Forslagsstillerne peger også på den enorme pludselige stigning i antallet af henvisninger som argument for et forbud. Det er selvfølgelig altid relevant at se på årsagen til pludselige ændringer i vores sundhedsvæsen. Skyldes det, som forslagsstillerne lader til at antyde, at det er trendy, eller at de unge mennesker lader sig inspirere af andre? Eller skyldes det, som bl.a. vores myndigheder også peger på, snarere det, at vi nu taler åbent om det, hvorfor der er flere med kønsdysfori, der er bekendt med, at der faktisk er en mulighed for behandling, og derfor også benytter sig af det, altså fordi det er mere anerkendt i samfundet?

Med til historien hører jo i hvert fald, at på trods af at antallet af henvisninger er steget, så er antallet af mindreårige, der rent faktisk kommer i hormonbehandling, faldet markant. Det er korrekt, at der som ved alle andre behandlinger er risiko for fejldiagnosticering, og derfor er det også helt afgørende, at behandlingen kun iværksættes efter en grundig udredning med fagligheden i orden, præcis som det er tilfældet i dag.

Men det at undlade behandling er ikke et neutralt standpunkt. Det har endog også store konsekvenser for dem, der ville have glæde af behandlingen, og det savner jeg virkelig at forslagsstillerne forholder sig til. Det er jo også klart, at behandlingen i sagens natur vil have stor indvirkning på den kropslige udvikling – det ligger lidt i, at der er tale om hormonbehandling – og de konsekvenser skal personen leve med i al evighed. Men det er lige så sandt, at puberteten er en irreversibel proces, og hvis man venter til 18-årsalderen, så vil kroppen ligeledes have undergået store og permanente forandringer, som det unge menneske også skal leve med altid, og som i disse tilfælde jo netop er imod det, personen ønsker. Igen vil jeg sige, at det ikke er en neutral handling at forbyde eller udskyde behandlingen; det har direkte menneskelige konsekvenser.

Forslagsstillerne ønsker også, at disse medborgere skal have en barndom og pubertet i fred. Det er et sympatisk standpunkt, som jeg går ud fra vi alle sammen kan bakke op om, men med til billedet hører jo, at disse personer netop ikke har en fredelig barndom og pubertet, for de føler sig jo netop forkerte, altså at deres krop ikke passer til deres køn. At lade dem alle sammen gennemgå en pubertet og en kønslig udvikling, som er i modstrid med det, de vil, er oplagt ikke en fredelig eller den mest harmoniske opvækst for dem; det burde være selvindlysende.

Betyder det så, at alle, der udtaler tvivl om deres køn i barndommen, skal behandles? Nej, selvfølgelig ikke. Langt de fleste skal ikke igennem en medicinsk behandling. Men det betyder, at man skal tage dem alvorligt, lytte til dem, tale med dem og finde ud af, hvad der er på spil. Nogle af dem vil helt oplagt have bedst af en rettidig behandling, og i andre tilfælde er der noget andet på spil, nogle andre problematikker, man skal tage hånd om. Det er jo netop det, en grundig, faglig, lægefaglig, sundhedsfaglig udredning skal klargøre: Hvad vil være til størst glæde for den enkelte?

Området her er komplekst, og derfor kræver det en grundighed, en faglighed og en indsigt, som skal være på plads. Jeg er også rigtig glad for, at man nu kigger på retningslinjerne igen for at se, om vi er fulgt med tiden. Men her er jeg langt mere tryg ved at overlade det til de sundhedsfaglige eksperter, vi har, i stedet for at lade et arbitrært politisk flertal herinde afgøre, hvilken behandling der er bedst for borgerne i samfundet.

I Radikale Venstre kan vi ikke – nok ikke så overraskende – støtte forslaget. Tak for ordet.

Kl. 21:38

Formanden (Søren Gade):

Tak for det. Der er en række korte bemærkninger. Hr. Kim Edberg Andersen fra Nye Borgerlige.

Kl. 21:38

Kim Edberg Andersen (NB):

Det er, fordi ordføreren startede sådan lidt friskt ud med at sige, at jeg var halvt i mål, fordi kirurgisk kønsskifte ikke var tilladt – og så var det jo lige i øvrigt stadig væk tilladt; vi brugte det bare ikke i Danmark. Der havde jeg nok forventet mere fra lige den ordfører på det område. Men vil ordføreren ikke bare lige bekræfte mig i, at worst case er det, der sker, psykisk, hvis vi undlader at behandle irreversibelt. Så har man det skidt psykisk, og man kan blive hjulpet psykisk. Hvorimod hvis vi behandler irreversibelt, og man fortryder, så er det fysiske skader, fysiske skavanker. Det er slut med at kunne gå ud at blive gravid, hvis du ønsker at blive kvinde igen. Du kan ikke få en vaginalplastik, fordi du har en mikropenis. Altså, vi skader jo et barn fysisk, kontra hvis vi nu venter, til puberteten er overstået, og de bliver 18 år. Så er det værste, der sker, psykisk.

Kl. 21:39

Formanden (Søren Gade):

Ordføreren.

Kl. 21:39

Stinus Lindgreen (RV):

Jeg vil starte med at korrigere min kollega og sige, at det, jeg sagde, var, at i Danmark er kønskirurgi ikke tilladt med undtagelse af brystreduktion i visse specifikke tilfælde – som jeg sagde – og det har heller aldrig været anvendt. Så nej, jeg vil ikke anerkende, at du har ret i din tolkning. Det var ikke det, jeg sagde.

Til dit andet spørgsmål vil jeg sige: Nej. Det værste fald – det kan vi jo se i tallene, som også hr. Peder Hvelplund var inde på – er, at selvmordsraten er langt højere blandt transseksuelle. Så det vil være det værste udfald, at vi ser flere af dem. Derudover – som jeg også siger – hvis du går igennem puberteten, er det klart, at der sker nogle kropslige ændringer. Det kender vi, der sidder herinde, jo alle sammen. Det er en del af det at gå igennem puberteten. Derved vil behandling efterfølgende være markant mere vanskelig og også med øgede komplikationer.

Kl. 21:40

Formanden (Søren Gade):

Hr. Kim Edberg Andersen.

Kl. 21:40

Kim Edberg Andersen (NB):

Det er jo derfor, jeg ikke forstår Radikale Venstres politik. For kirurgi er kirurgi; uanset hvor meget man gerne vil tale det ned, er kirurgi på brysterne jo også kirurgi, kirurgisk kønsskifte, ikke?

Men nu når ordføreren sådan er ved at fortælle, at kirurgi ikke er kirurgi, forklarer det jo så også, hvorfor ordføreren er så stor fortaler for, at man kan ødelægge børns kroppe, uden nogen sinde på et eneste tidspunkt at anerkende det her med irreversible behandlinger. Selv den der påstand om 1 pct. er man villig til at stå på talerstolen og sige, at det lever man med.

Det er super – det skal man så også komme til at leve med, for prikkerne kommer op på tavlen på et tidspunkt, og så er det jo ordføreren, der rent politisk har et ansvar.

Kl. 21:41

Formanden (Søren Gade):

Ordføreren.

Kl. 21:41

Stinus Lindgreen (RV):

Jeg kan jo kun forklare, hvad reglerne er i Danmark; jeg kan ikke forstå det for ordføreren. Til det andet vil jeg sige: Ja, jeg står på mål for det sundhedsfaglige. Der findes masser af forskning på området. Jeg kan godt forstå, at ordføreren er lidt forvirret, for ordføreren henviser ikke til den nyeste forskning på området.

Der findes en masse viden derude, uden for landets grænser, som kigger på, hvad konsekvenserne er af disse indgreb, som jeg fuldt ud anerkender ikke er simple, og der er konsekvenser af dem. Det er der – det hører jeg ingen herinde underkende overhovedet. Derfor skal det gøres på et ordentligt grundlag, og vi kan jo se, vi har strammet op i Danmark.

Kl. 21:41

Formanden (Søren Gade):

Hr. Mikkel Bjørn, Dansk Folkeparti.

Kl. 21:41

Mikkel Bjørn (DF):

Tak for det. Ordføreren nævner i sin tale, at han ønsker en grundig behandling med fagligheden i orden. Udfordringen på det her område er jo, at vi ikke har noget diagnostisk apparat til at forudsige, om det er det rigtige, vi gør, når vi behandler de her børn. Det eneste – det citerer jeg en cheflæge ved Aalborg Universitetshospital inden for kønsskifteområdet for – vi har at forholde os til, er de udtalelser, som folk selv kommer med til os.

Altså, det svarer jo lidt til, at der kommer en pige med anoreksi, og at vi så bekræfter hende i det: Ja, det er nok rigtig nok; du er nok for tyk; vi kan hjælpe dig med at lave nogle kostplaner.

Altså, hvis det eneste diagnostiske apparat, vi har, er de udtalelser, folk selv kommer med, så er det jo ikke et brugbart redskab til at forudsige, om den behandling, vi udøver, på børn i det her tilfælde, er den rigtige behandling. Så det vil jeg gerne spørge lidt ind til og høre ordføreren om, hvad han egentlig mener om det.

Kl. 21:42

Formanden (Søren Gade):

Ordføreren.

Kl. 21:42

Stinus Lindgreen (RV):

Det var dog en mærkværdig tilgang til psykiatrien og psykologien i Danmark. Jeg ved ikke, hvordan ordføreren tror man ellers taler med patienter derude. Man lytter da til dem. Jeg ved ikke, hvordan ordføreren forestiller sig man skulle måle, tage en blodprøve og sige: Ahr, jeg kan se, at du skal i behandling, og det skal du ikke. Det her er jo oplagt et område, hvor man er nødt til at have en dialog med personen, finde ud af, hvad der er på spil, spørge ind til, hvad det er for nogle følelser, der er, høre, hvor længe det har varet, og selvfølgelig også med det vigtige formål at se, om der er nogen kontraindikationer, altså om der er andre ting på spil, som kunne forklare det her. Ordføreren nævner anoreksi, og der kunne være andre psykiatriske diagnoser, som gør, at personen har det dårligt med sig selv. Det skal man selvfølgelig udelukke, og det er jo derfor, man er nødt til at tale med personen. Det er oplagt, at den eneste måde at gøre det her på er at tale med personen. Jeg kan ikke se, hvordan man ellers skulle finde ud af, hvad den rette behandling er.

Kl. 21:43

Formanden (Søren Gade):

Hr. Mikkel Bjørn.

Kl. 21:43

Mikkel Bjørn (DF):

Udfordringen er jo, at de mange andre eventuelle, potentielle psykiske diagnoser ikke bliver udelukket. Vi ved, at langt størstedelen af børn, der oplever de her følelser af kønsdysfori, faktisk har mange andre bagvedliggende psykiske diagnoser, og det er jo der, hvor jeg synes tingene bliver blandet sammen, og hvor vi potentielt risikerer at fejlbehandle en hel masse børn på baggrund af nogle ting, som slet ikke har noget med det at gøre, som vi tror det har noget med at gøre.

Kl. 21:44

Formanden (Søren Gade):

Ordføreren.

Kl. 21:44

Stinus Lindgreen (RV):

Det er jo synsninger. Der er jo intet, der peger på, at ordføreren har ret. Empirien viser jo, at ordføreren ikke har ret. Der er ikke et kæmpe flertal af dem, der kommer i hormonbehandling, som fortryder efterfølgende. Det, ordføreren måske blander sammen her, og som jeg også kunne høre af nogle af de tidligere spørgsmål, er, at langt de fleste, der oplever kønsdysfori som børn, kommer fra det igen og er tilfreds med det køn, de har fået fra fødslen af. Det er korrekt, og de kommer jo heller ikke i behandling. Det er jo et fåtal af dem, der bliver henvist til udredning, som kommer i behandling, men det glemmer ordføreren lidt i sin tilgang til spørgsmålet.

Kl. 21:44

Formanden (Søren Gade):

Tak for det. Der er ikke flere korte bemærkninger til ordføreren, og så siger vi tak til hr. Stinus Lindgreen fra Radikale Venstre. Jeg byder velkommen til fru Mette Thiesen, Dansk Folkeparti.

Kl. 21:45

(Ordfører)

Mette Thiesen (DF):

Børn, der ikke engang kan bestemme deres egen sengetid, skal heller ikke kunne skifte køn. Så simpelt kan det siges, og så simpelt er det. Alt andet er decideret uansvarligt, og det vil pålægge børnene en beslutningskraft, de hverken kan eller skal have, da de ikke er myndige og ikke fuldt kan overskue konsekvenserne af deres handlinger. Det, vi er i gang med i Danmark, er ganske enkelt medicinske forsøg på børn, og for at være helt ærlig troede jeg faktisk, at man efter de frygtelige fortællinger fra Sprogø, fra Livø om thalidomidskandalen var kommet længere. Men desværre nej. Der er sågar partier, der argumenterer for den ualmindelige politiske dovenskab, at de simpelt hen ikke engang gider at forholde sig til det. Det må lægerne gøre. Tak for kaffe!

Men for at lade jer alle forstå, hvad konsekvenserne er for jeres beslutning her i dag, så lad mig tage jer med på en lille rejse. Året er 2043, vi er 20 år ude i fremtiden. Mine to drenge har klaret teenageskærene, de er blevet til mænd i ungdomsårene, og de er omsider godt på vej i tilværelsen. Det takker jeg Gud for, for de er vokset op i en periode, hvor der var rigtig meget på spil for børn og unge. Selv er jeg blevet gråhåret, jeg er blevet 61, og jeg håber også snart på at blive bedstemor. Måske ministeren skulle høre den her tale i stedet for at stå og snakke med sin kollega. Jeg ser de to mennesker, som jeg elsker allermest, mine to drenge, skabe et nyt liv med den, de elsker, og måske se lidt af mig selv i sådan et lille nyt menneske. Min ældste er blevet voksen, han har fundet en kæreste, Emilie, jeg skal møde hende for første gang, og jeg glæder mig rigtig meget, for jeg har hørt meget om hende, jeg har set billeder. Hun ser rigtig sød ud, anderledes end hans tidligere kærester. Vores møde går rigtig godt – jeg er godkendt, hun er godkendt.

Emilie er ikke feminin i den gængse forstand, hvis den overhovedet stadig væk findes. Hun kører motorcykel, hun har kort hår og en dyb og lidt hæs stemme, og jeg kan let se, hvorfor min søn er faldet for hende; hun er både intelligent, sjov og unik. Der går et år, og jeg kan mærke, at det her altså er alvorligt, og det er hende, det skal være, det er hende, han vil lave en familie med. Men jeg også haft på fornemmelsen, at der er noget, som han ikke fortæller mig. Kald det en mors intuition. En dag kommer min søn uanmeldt forbi, vi sætter os ned ved køkkenbordet som så mange gange før. Mor, siger han, Emilie vil gerne have, at jeg fortæller dig noget om hende. Jeg får et helt sug i maven. Er hun syg? Jeg er jo kommet til at holde utrolig meget af hende. Mor, Emilie kan ikke få børn. Jeg ser på ham og spørger forsigtigt: Hvorfor? Fordi de gjorde noget ved hende. Hun havde det rigtig skidt, da hun var teenager. Hvordan skidt? Hun troede, hun var en dreng, men det var hun alligevel ikke. Han behøver ikke sige mere, for lige præcis i det øjeblik falder alting på plads. Det falder fra hinanden, og den lille sorg, som jeg altid har kunnet skimte i Emilies smukke brune øjne, finder pludselig en forklaring, en årsag, og jeg kan mærke vreden, forbandelsen igen. Det vælder op i mig, og det samme gør tårerne. Min søn ser ulykkeligt på mig. Hvorfor fik de lov til at gøre det ved hende, mor? Og jeg forstår godt spørgsmålet, jeg forstår også godt svaret, for jeg kender det. Men kan jeg forklare, og kan jeg retfærdiggøre det?

Det kan vel ikke forklares med andet, end at de 179 såkaldt ansvarlige voksne herinde i Folketinget i årene fra 2015 groft svigtede deres ansvar over for de allermest sårbare børn. Er der overhovedet nogen anden forklaring, end at vi observerede børnenes smerte, men simpelt hen ikke evnede at forstå og behandle de reelle årsager til dem? Og at nogen i Folketinget mente, at det her var det rigtige at gøre, præget, som de var, af en amerikansk ideologi, der alt for hastigt lykkedes med at nedbryde det menneskesyn, som vi som danskere ellers var rundet af igennem århundreder. Kan jeg fortælle min søn andet, end at man herinde i Folketinget tillod psykisk sårbare børn at give samtykke til en behandling, der var både eksperimentel, uden evidens og gavnlighed, uden langtidsstudier over virkninger og bivirkninger, og som gjorde, at disse børn endte med at ødelægge deres kroppe både indeni og udenpå, mens jeg bare står over for min søn? På Folketingets foranledning tillod man at lave medicinske eksperimenter på børn. Piger uden bryster, uden livmoder, med dybe stemmer og skægvækst. Drenge uden penis, uden skuldre, uden adamsæble, androgyne børn og unge, som grundet en kønsideologisk drevet fejldiagnose blev deformeret på statens foranledning og på statens regning. Når min søn spørger mig, om jeg gjorde alt, hvad jeg overhovedet kunne for at forhindre noget, som i 2043 betragtes som et af de absolut mørkeste kapitler i det danske sundhedsvæsens historie, kan jeg så svare ja? Og det vil jeg kunne.

Derfor er vores job herinde så hurtigt som overhovedet muligt at standse kønsskifte til børn i Danmark og finde en helt anden måde at hjælpe disse meget, meget sårbare børn på. Der er tale om en gruppe børn, der i antal er steget med 8.650 pct., siden vi lagde det her eksperimentelle, uafprøvede, evidensløse, men stærkt tillokkende behandlingstilbud på hylderne i sundhedssystemet. Det påhviler os nu i denne samling at stoppe kønsskifte til børn i Danmark. Det er hvert enkelt parti, hvert enkelt folketingsmedlem, som skal afgøre med sig selv, hvilken side af historien de vil stille sig på, og historien vil dømme dem, der aktivt tillader medicinske forsøg på børn, hårdt. Tak for ordet.

Kl. 21:51

Formanden (Søren Gade):

Tak for det. Der er ingen korte bemærkninger. Vi siger tak til fru Mette Thiesen fra Dansk Folkeparti. Jeg byder nu velkommen til ordføreren for forslagsstillerne, hr. Kim Edberg Andersen, Nye Borgerlige

Kl. 21:51

(Ordfører for forslagsstillerne)

Kim Edberg Andersen (NB):

Tak for det. Der var slet ingen tvivl om, da jeg fremsatte det her forslag, at jeg næsten ville kunne tegne en streg ned igennem salen. Jeg har hørt alle ordførerne, og jeg respekterer alle ordførernes holdninger. Men jeg bliver også bare nødt til at sige, at grunden til, at forslaget er kommet, er den ene procent. Det er den ene procent, hvor jeg ofte i løbet af debatten i dag er blevet skudt i skoene, at jeg ikke tænkte på børnene, men det er det, jeg gør. Jeg tænker på børnene. Jeg tænker på den ene procent, som påstanden er er dem, vi fejlbehandler. Og den ene procent har altså brug for, at dem, der er blevet valgt til Folketinget – alle 179 – også tager deres side, for konsekvenserne er en irreversibel fejlbehandling med hormoner eller kirurgi, som jeg godt nok fik forklaret af en ordfører ikke var rigtig kirurgi, fordi der kun er en slags kirurgi.

Virkeligheden er, at vi også skader nogle børn, og derfor bliver man  som menneske nogle gange nødt til at tage kortet frem og gøre stillingen op. Min stilling er helt enkelt den, at jo, vi skal virkelig hjælpe folk og børn, som rent faktisk har kønsdysfori, for den har jeg anerkendt hele debatten igennem; det har jeg. Men vi bliver dæleme også nødt til at se i øjnene, at det kommer med en pris. Den pris er den ene procent. Der er 1 pct. børn, som vi ødelægger og skamferer, og sikkert mere, men jeg køber ind på den ene procent, for så starter vi i hvert fald ikke en eller anden stråmandsdebat, om det er 1 pct. eller 1,5 pct. eller 2 pct., for for mig som voksen mand er det fuldstændig ligegyldigt. Det er børn, som vi behandler med noget, vi ikke kan gøre om.

Påstanden er, at i forhold til dem, vi så redder, er det o.k. med den ene procent. Det er det ikke. Vores ansvar som voksne mennesker er at beskytte vores børn, og det her er et område, hvor vi ikke har nogen empiri. Vi har ingen diagnostik, som med sikkerhed kan sige, at det virker. Vi har en masse, i bedste fald gætværk, og så kan man gemme sig bag ved læger eller Sundhedsstyrelsen, men det er gætværk. De siger det selv. De ved det ikke.

Hjælper det nogen mennesker? Ja, bestemt, det gør det. Det andet anerkender jeg fuldt ud, men jeg havde håbet på i dag, at debatten i Folketingssalen havde gået mere på den ene procent end på de 99 pct., for den ene procent er også børn – børn, som fortjener beskyttelse mod et system, som skønner forkert, føler efter i maven og behandler dem irreversibelt. Det var mit fromme håb med det her, at alle i Folketingssalen kunne se, at det nok var o.k., at vi lige trak den, til at folk var voksne, når vi træffer beslutninger, der er irreversible med så voldsomme konsekvenser i udseende, i krop, i muligheden for at have sex, få børn.

Jeg er jo heller ikke blind; selv i Nordjylland lærer vi at tælle til 90. Men virkeligheden er bare, at det ikke bliver noget kønt syn, når et flertal herinde kommer til at glemme den ene procent, og det er det, I gør. Det er den ene procent, der er min bekymring. Jeg køber ikke cost-benefit-analysen med, at det er o.k. Den ene procent er også børn, som fortjener vores beskyttelse, og derfor er beslutningsforslaget kommet i dag. Tak for debatten, og tak for deres holdninger. Der var ikke meget nyt under solen, men jeg respekterer naturligvis, hvor I alle sammen står.

Kl. 21:55

Formanden (Søren Gade):

Tak for det. Der er en enkelt kort bemærkning. Fru Mette Thiesen, Dansk Folkeparti, værsgo.

Kl. 21:55

Mette Thiesen (DF):

Tusind tak. Og tak for debatten og for forslaget. Det er et fremragende forslag – jeg kunne næsten have skrevet det selv. Det er et rigtig godt forslag.

Jeg vil egentlig bare sige til ordføreren, at ordføreren ikke skal være så ked af det, der bliver sagt om de 99 pct. og den ene procent, for det er simpelt hen ikke rigtigt. Det er en gammel undersøgelse, som er blevet tilbagevist. Det er en tilfredshedsundersøgelse, man har foretaget for unge patienter over 18 år lige efter deres kønsskifte. Det er ikke et langtidsstudie, og den er altså blevet tilbagevist. Det er bare for at bekræfte ordføreren i, at det altså ikke er rigtigt.

I øvrigt har man i USA set, at procentdelen af patienter, der fortryder, nu er oppe på 30 pct. Det er bare for at sige: Stol på de fakta, som vi ved er de rigtige. Og tak for en god debat om noget, som burde være helt plain and simple, nemlig at vi selvfølgelig ikke laver medicinske forsøg på børn. Tak for ordet.

Kl. 21:56

Formanden (Søren Gade):

Ordføreren.

Kl. 21:56

Kim Edberg Andersen (NB):

Selv tak. Jeg tror nu også, jeg nævnte den ene procent, fordi jeg tænkte, at der så i hvert fald ikke var nogen, der kunne føle sig stødt og sige, at jeg pumpede tallene for meget op. Men virkeligheden er jo bare, at én ville have været én for meget for mig, så derfor var det ikke så vigtigt, om jeg sagde 1 pct. eller 30 pct. Den ene person er et barn. Det er ikke godt nok.

Kl. 21:57

Formanden (Søren Gade):

Ønsker fru Mette Thiesen en anden bemærkning? Nej, så går vi videre i rækken til hr. Stinus Lindgreen, Radikale Venstre. Værsgo.

Kl. 21:57

Stinus Lindgreen (RV):

Tak for det. Tak for talen, og tak for debatten. Jeg synes, det har været en interessant debat, som belyser nogle vigtige etiske dimensioner her. Nu ved jeg ikke, hvad det er for et studie, fru Mette Thiesen henviser til, for det er i hvert fald ikke det studie, jeg taler om. Men det vil jeg gerne se bagefter. Jeg tror, vi taler om to forskellige studier her. Under alle omstændigheder anerkender jeg også, hvad ordføreren siger, i forhold til at det er 1 pct.. Om det tal er korrekt eller ej, er svært at sige, for det her er et nyt felt, det er et lille felt, og derfor er det også klart, at evidensen er sparsom. Det anerkender alle fuldt ud. Men lad os bare holder fast i det. Det er ikke så vigtigt med det konkrete tal.

Vi kan nu se, at vi har strammet op i Danmark. Det har vi jo. Det kan vi se på tallene. På trods af at flere bliver henvist, er det færre, der kommer i behandling. Det samme ser vi i andre lande. Det vil alt andet lige betyde, at hvis den ene procent var korrekt i forhold til tal for tidligere, så vil det være et mindre tal nu. Men skal vi helt ned på 0 pct.? Er det den generelle tilgang til vores sundhedsvæsen, at vi skal have en nulprocentsfejlkultur derude, før ordføreren er tilfreds? Eller hvor er vægtningen?

Kl. 21:58

Formanden (Søren Gade):

Ordføreren.

Kl. 21:58

Kim Edberg Andersen (NB):

Spørgeren skal slet ikke være tvivl om, at hvis jeg finder ud af, at vi med en handling herindefra kunne have stoppet det i forhold til bare ét barn – det behøver ikke engang være 1 pct., bare ét barn – så vil jeg kæmpe for detvelvidende, at det, vi laver, i bedste fald er gætværk.For det er det, hr. Stinus Lindgreen. Det er gætværk. Ellers må du komme med empirien. Virkeligheden er, at der er skåret ned på antallet, der kommer igennem. Og på Rigshospitalet var lektoren og chefen for sexologisk klinik jo selv ude at sige: Det her er gået for stærkt for os. Det sagde de selv. Alligevel fortsætter vi åbenbart herinde med at sige: Jamen det er o.k., vi forsætter med de danske forsøg. Og det er, på trods af at svenskerne allerede har været ude at sige: Vi ved ikke, hvad der sker. Det kan kun blive til forsøg i Sverige.

Hvorfor er det, vi skal lave forsøg på danske børn samtidig med det? Finland har helt forbudt det, svenskerne har sagt, at det her skal stoppes, og alligevel tænker vi, at vi bliver nødt til at få nogle danske børn, som der skal skæres i. Det er det, jeg ikke mener. Og jo, der kommer jeg til altid at kæmpe for, at ikke engang ét barn bliver skåret i uden grund.

Kl. 21:59

Formanden (Søren Gade):

Hr. Stinus Lindgreen.

Kl. 21:59

Stinus Lindgreen (RV):

Nu involverer hormonbehandling ikke, at man skærer i nogen som helst børn. Det er ret vigtigt at få frem, så vi taler om de samme ting her. Nu kender jeg ikke de finske regler, må jeg sige, men de svenske regler minder utrolig meget om de danske. Og jeg tror, at ordføreren er lidt forvirret omkring forsøgsordninger inden for medicinsk behandling. Det er ganske normalt, at man, når man har små populationer af patienter, uanset om vi snakker hormonbehandling, kræftbehandling eller noget tredje, så selvfølgelig laver studier på dem, så vi kan blive klogere på sigt. Alt andet ville da være tåbeligt.

Kl. 21:59

Formanden (Søren Gade):

Ordføreren.

Kl. 21:59

Kim Edberg Andersen (NB):

Der er ikke noget normalt i at lave forsøg på børn. Det bliver jeg bare nødt til at sige til De Radikale. Der er ikke noget normalt i at lave forsøg på børn, hr. Stinus Lindgreen. Det er ikke normalt. Det er – der var jeg lige ved at blive irettesat – frygtelig unormalt i forhold til at føle, at man, fordi man lige kan lindre noget ubehag, så skal lave forsøg på børn. Det er ikke normalt, hr. Stinus Lindgreen. Det er forkert – det er fakta.

Kl. 22:00

Formanden (Søren Gade):

Hr. Mike Villa Fonseca, Moderaterne.

Kl. 22:00

Mike Villa Fonseca (M):

Tak til ordføreren, og tak for debatten. Det er en debat med mange aspekter, og den er meget dilemmafyldt på mange områder. Hvorfor er aldersgrænsen sat til 18 år? Hvorfor er det ikke 15,16, 17 eller 30 år? Hvad har ordføreren gjort sig af overvejelser i forhold til det?

Kl. 22:00

Formanden (Søren Gade):

Ordføreren.

Kl. 22:00

Kim Edberg Andersen (NB):

Jamen ordføreren er jo en praktisk nordjyde, der tænkte, at 18 år gav god mening, for der har vi på mange andre områder sat en grænse. Det gælder f.eks. med hensyn til tatoveringer eller permanent fjernelse af hår på benene – der har man tænkt, at det kunne folk ikke overskue, så der er aldersgrænsen sat til 18 år.

Men man kan da godt fremføre det argument, at der er noget med, hvordan hjernen er udviklet, når man er 21 eller 25 år, så man kunne sagtens have sat aldersgrænsen højere, men som udgangspunkt er man voksen som 18-årig i Danmark.

Kl. 22:01

Formanden (Søren Gade):

Ønsker hr. Mike Villa Fonseca yderligere en kort bemærkning? Nej. Så er der ikke flere korte bemærkninger, og vi siger tak til hr. Kim Edberg Andersen.

Da der ikke er flere, der har bedt om ordet, er forhandlingen nu sluttet.

Jeg foreslår, at forslaget til folketingsbeslutning henvises til Sundhedsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

22) 1. behandling af lovforslag nr. L 128:

Forslag til lov om ændring af lov om en aktiv beskæftigelsesindsats. (Genindførelse af ret til uddannelsesløft med forhøjet dagpengesats på 110 pct. i 2023).

Af beskæftigelsesministeren (Ane Halsboe-Jørgensen).

(Fremsættelse 03.05.2023).

Kl. 22:01

Forhandling

Formanden (Søren Gade):

Forhandlingen er åbnet, og jeg byder den første ordfører velkommen. Det er hr. Jens Joel fra Socialdemokratiet.

Kl. 22:01

(Ordfører)

Jens Joel (S):

Tak for det. Det lovforslag, vi behandler nu, er et virkelig vigtigt lovforslag, synes jeg. Det er et lovforslag, som gennemfører den mulighed for at tage en faglært uddannelse på 110 pct. dagpenge, som vi har haft de sidste par år, og som jeg mener faktisk har vist sig at være rigtig, rigtig gavnlig for borgere, som er blevet ramt af arbejdsløshed, men som jo også kan være rigtig, rigtig gavnligt for os som kollektiv og samfundet som helhed, fordi vi mangler faglærte. Og derfor er det en god ide, som man så har aftalt på finansloven, og som vi nu hermed genindfører, altså at der er mulighed for at tage en faglært uddannelse på nogle af de områder, hvor vi mangler faglærte, f.eks. på sosu-området eller i en række jobs inden for den grønne omstilling, hvor vi har virkelig meget brug for, at folk bliver faglærte, og hvor man har mulighed for at tage uddannelsen, mens man er i sin ledighedsperiode, mens man er dagpengeberettiget, og det er til 110 pct., fordi der jo ofte også selvfølgelig er økonomisk overvejelser i, om man, om jeg så må sige, har råd til at gå i uddannelse.

Jeg er rigtig glad for, at man med finansloven lavede den her aftale, og selv om vi ikke har lavet finansloven for næste år, vil det jo være en del af drøftelserne om finansloven for næste år. Jeg synes, det er godt, at vi nu genindfører det. Jeg mener faktisk, at vi både i forhold til corona, men også generelt vil kunne se, at det er en vej til sporskifte for nogle af de mennesker, der har behov for det, hvis de enten har en ufaglært baggrund eller måske en faglært uddannelse, der er forældet. Så alt i alt er det et rigtig, rigtig godt forslag, som vi selvfølgelig støtter helhjertet op om.

Kl. 22:03

Formanden (Søren Gade):

Tak for det. Der er ingen korte bemærkninger, så vi siger tak til hr. Jens Joel fra Socialdemokratiet. Jeg byder nu velkommen til fru Eva Kjer Hansen fra Venstre.

Kl. 22:04

(Ordfører)

Eva Kjer Hansen (V):

Tak, formand. Jeg deler jo fuldstændig den socialdemokratiske ordførers glæde over det her lovforslag. I Venstre har vi helt grundlæggende et ønske om at uddanne langt mere faglig arbejdskraft. Det mangler vi i den grad. Det er noget, som de danske virksomheder efterlyser, altså faglært og uddannet arbejdskraft, og med dette lovforslag giver vi jo muligheden for, at man som dagpengemodtager kan få 110 pct., så man i resten af indeværende år får mulighed for at have lidt flere penge mellem hænderne, hvis man nu starter på en erhvervsuddannelse. Det ved vi kan have stor betydning for de voksne, der jo måske har forpligtelser i forhold til bolig, familie osv., og hvor det kan være svært at få pengene til at række.

Det er en kendt ordning, og derfor er det heller ikke nødvendigt at sige en hel masse andet, end at vi i Venstre hilser det her lovforslag velkommen.

Kl. 22:04

Formanden (Søren Gade):

Tak for det. Der er ingen korte bemærkninger. Vi siger tak til fru Eva Kjer Hansen fra Venstre. Og jeg byder nu velkommen til hr. Karsten Hønge fra Socialistisk Folkeparti.

Kl. 22:05

(Ordfører)

Karsten Hønge (SF):

Alle er jo enige om, at vi kommer til at mangle faglærte, og at der samtidig vil være et stort overskud af ufaglærte, og den bro, der skal bygges, skal bygges med uddannelse, og skal vi flytte voksne til nye arbejdsliv, skal de også have en økonomisk tryghed. 110 pct. af dagpengene er jo faktisk ret billigt sluppet. Igennem en række år indtil 1990 var det faktisk 125 pct., man fik. Så der er på den måde fuld støtte fra SF til lovforslaget. Jeg bemærker jo alligevel også i høringssvarene, at FOA skriver, at den her ordning har bidraget væsentligt til uddannelse af flere social- og sundhedshjælpere og social- og sundhedsassistenter, og at muligheden for uddannelse med en forhøjet dagpengesats er et væsentligt redskab i rekrutteringen af flere inden for dette felt.

Så vil jeg sige, at det ikke duer med den lappeløsningsting, vi har kørt med her, hvor vi har haft en pause, hvor ordningen ikke gjaldt. Det duer ikke, at man derude skal håbe på, at der kommer midlertidige forlængelser, og der kan vi også se, at Fagbevægelsens Hovedorganisation i høringssvarene skriver, at de selvfølgelig er positive over for, at ordningen genindføres, men at de bemærker, at det er kritisabelt, at der har været en periode fra årsskiftet, hvor ordningen ikke har eksisteret. Det der med at gå i gang med en uddannelse som voksen er altså en stor beslutning i hele familiens liv, og det er noget, der skal planlægges i god tid. Derfor støtter SF det i høj grad også, når både FOA og Fagbevægelsens Hovedorganisation i høringssvarene skriver, at de opfordrer til, at den her ordning hurtigst muligt gøres permanent. Som lovforslaget ligger her, støtter SF det.

Kl. 22:07

Formanden (Søren Gade):

Tak for det. Der er ingen korte bemærkninger. Vi siger tak til hr. Karsten Hønge fra Socialistisk Folkeparti. Og jeg byder nu velkommen til fru Charlotte Munch fra Danmarksdemokraterne.

Kl. 22:07

(Ordfører)

Charlotte Munch (DD):

Vi befinder os i en tid, hvor der mangler hænder på det danske arbejdsmarked. Men det er ikke kun hænder, vi mangler, vi mangler faglærte hænder. Vi har jo i den grad brug for, at flere vælger at tage en erhvervsuddannelse, og det kræver politisk handling. Har man en lille drøm om at uddanne sig inden for et specifikt fagområde, skal man da gøre det. Jeg anerkender dog, at uanset hvilken uddannelsesvej man vælger her i livet, er det en stor beslutning. Igennem tiden har jeg mødt mange akademikere, som længe overvejede, om de skulle tage en erhvervsuddannelse, dengang de skulle vælge uddannelse.

Det er ikke nok, at vi taler erhvervsuddannelserne op. Hvis vi for alvor ønsker at få flere unge til at gå den faglærte vej, må og skal vi gøre uddannelserne mere attraktive. Ønsker vi flere faglærte hænder – og det gør vi – så kræver det politisk handling. Det kræver, at vi investerer i erhvervsuddannelserne, så vi kan få dem gjort langt mere attraktive.

Ordningen, som vi ser præsenteret her, er målrettet ledige over 30 år, der er ufaglærte, eller som har en forældet faglært uddannelse. Det er et skridt i den rigtige retning. Hvis vi fra politisk hold kan give dem en uddannelsesmæssig håndsrækning, er vi på rette vej, men vi er dog langtfra i mål. Jeg hilser dette uddannelsesløft velkommen, og på den baggrund støtter Danmarksdemokraterne naturligvis forslaget.

Kl. 22:08

Formanden (Søren Gade):

Tak for det. Der er ingen korte bemærkninger. Vi siger tak til fru Charlotte Munch fra Danmarksdemokraterne. Jeg byder velkommen til fru Sólbjørg Jakobsen fra Liberal Alliance.

Kl. 22:09

(Ordfører)

Sólbjørg Jakobsen (LA):

Tak for ordet. Forslaget, vi behandler i dag, er en del af finanslovsaftalen, som Liberal Alliance er en del af. I politik bliver man, som alle ved her i salen, nødt til at gå på kompromis en gang imellem. Selv om vi i Liberal Alliance gerne vil kigge på, hvordan vi får afhjulpet den mangel på arbejdskraft, der er mange steder, og især også på sundhedsområdet, mener vi ikke, at det er den rigtige vej at gå at sige, at man skal op på 110 pct. dagpenge, fordi man tager en uddannelse, der har en endnu højere jobsikkerhed end rigtig mange andre. Derfor er det ikke Liberal Alliances politik, og det har det heller aldrig været. Det tror jeg heller ikke er nogen hemmelighed, men som sagt er det en del af en aftale, hvor vi i Liberal Alliance også fik nogle af vores mærkesager igennem. Og en aftale skal overholdes, også i det her tilfælde, og derfor støtter vi forslaget.

Kl. 22:10

Formanden (Søren Gade):

Tak for det. Der er ingen korte bemærkninger. Vi siger tak til fru Sólbjørg Jakobsen fra Liberal Alliance. Jeg byder nu velkommen til hr. Per Larsen fra Det Konservative Folkeparti.

Kl. 22:10

(Ordfører)

Per Larsen (KF):

Tak for det, formand. Jeg står her og er på talerstolen denne gang som vikar for ordfører fru Helle Bonnesen. Vi skal have taget stilling til forslag til lov om ændring af lov om en aktiv beskæftigelsesindsats eller, som det også hedder, genindførelse af ret til uddannelsesløft med forhøjet dagpengesats på 110 pct.

Dette er et forslag, som Konservative på ingen måde kan støtte. Forslaget skønnes at medføre offentlige udgifter på ca. 200 mio. kr. over de næste 3 år. Allerede der lyser en advarselslampe.

Konservative er naturligvis for uddannelsesløft, især inden for de fag, hvor der forventes behov for arbejdskraft, men det burde være en opgave, som der allerede er fokus på, især når vi ser, hvor mange virksomheder der efterlyser arbejdskraft for tiden: 46 pct. af danske virksomheder oplevede produktionsbegrænsninger på grund af rekrutteringsudfordringer; sidste år var der 120.000 forgæves rekrutteringsforsøg alene på et halvt år.

Det burde være simpelt: Hvorfor kaste penge efter det her? Dertil kommer, at vi helt grundlæggende ikke ønsker at hæve dagpengene. Derfor mener vi også, at det er en alvorlig knast i den kommende finanslov. Konservative indstiller til forkastelse. Tak for ordet.

Kl. 22:11

Formanden (Søren Gade):

Tak for det. Der er ingen korte bemærkninger. Vi siger tak til hr. Per Larsen fra Det Konservative Folkeparti. Jeg byder nu velkommen til fru Victoria Velasquez fra Enhedslisten.

Kl. 22:11

(Ordfører)

Victoria Velasquez (EL):

Tak, formand. Med lovforslaget foreslås det, at dagpengemodtagere fra og med den 1. juli 2023 og frem til udgangen af 2023 får ret til at påbegynde et uddannelsesløft på 110 pct.s dagpengesats inden for fag, hvor der kan forventes behov for arbejdskraft; fag med behov for arbejdskraft afgrænses af en opdateret positivliste.

Det er mig uforståeligt, hvordan man på den ene side kan tale stort og flot om, at regeringen har stort fokus på uddannelse; udvise forståelse for lønmodtagernes dilemma i forhold til økonomi om at skulle betale for hus og familie og samtidig have drømmen om en uddannelse; og tale om at genindføre en rettighed for så på den anden side at nøle helt vildt med at få forlænget ordningen, så flere har fået forpurret deres mulighed for at kunne få uddannelsesløftet i det halve år, der kommer til at gå, for at retten så bliver genindført i 6 måneder. Det synes jeg er meget, meget skuffende.

Vi har netop startet noget godt her. Det er noget, der endelig havde karakter af et skifte, hvor vi sikrer, at retten til uddannelse kommer tættere på at blive en realitet for flere lønmodtagere efter et årti, hvor alt for mange døre er blevet lukket i. Bare se på brugen af revalidering: En af de bedste ordninger, der virkelig har hjulpet mange godt videre, sikret gode sporskifter senere i livet m.m., er nærmest ikkeeksisterende i nogle kommuner lige nu.

Jeg synes faktisk, vi skal tage det alvorligt, at vi ser, at flere og flere lønmodtagere føler en økonomisk utryghed, i takt med at sikkerhedsnettet og velfærdsmulighederne er blevet forringet. Vi skal vende den kurve. Vi skal vende det og sikre tryghed, frihed og muligheder, og derfor vil jeg gerne bruge min taletid til at appellere til, at vi bruger den lovbehandling, der kommer nu, til at finde fælles finansiering til at gøre ordningen permanent og sikre, at vi samtidig også kan gøre sådan, at nogle af de uddannelsesmuligheder, som regeringen vil afskære folk fra, bliver åbnet op, at de fagligheder, som vi ved der er brug for nu og i fremtiden, kommer i spil igen.

Det handler om et politisk valg, og vi kan vælge, at vi vil sikre lønmodtagere bedre muligheder for uddannelse og omskoling. Ved at gøre ordningen permanent sikrer vi også, at folk i højere grad har en større jobsikkerhed. De ved, at hvis de bliver arbejdsløse om 3 år, vil de kunne bruge den her ordning.

Positivlisten ser vi i Enhedslisten også gerne blive bredt endnu mere ud. Resultatet nu ville jo være, at vi kigger på fortidens arbejdsmarked, i stedet for at vi ser fremad – hvilket flere jo også er blevet talspersoner for, at vi skal gøre – og ser ind i fremtidens arbejdsmarked.

Ved at man kan tilegne sig viden om de kompetencer, som der er brug for, bliver vi langt mere fleksible til at løse de udfordringer, som kan opstå i den grønne omstilling eller i velfærdsteknologiens udvikling. Der er det simpelt hen dumt at begrænse lønmodtageres ret til og mulighed for at kunne tilegne sig ny viden, nye kompetencer, nye arbejdsmetoder.

Vi ved, at uddannelse er nøglen til, at man kan få bedre fremtidsmuligheder, et bedre arbejdsliv, stærkere kompetencer, faglig stolthed. Det er vigtigt for os i Enhedslisten, og jeg ser frem til udvalgsbehandlingen, hvor jeg håber, at vi kan få opbakning til at gå endnu længere end dette lovforslag. Tak.

Kl. 22:15

Formanden (Søren Gade):

Tak for det, der er ingen korte bemærkninger. Vi siger tak til fru Victoria Velasquez fra Enhedslisten. Og jeg byder nu velkommen til fru Katrine Robsøe fra Radikale Venstre.

Kl. 22:15

(Ordfører)

Katrine Robsøe (RV):

Tak for det. Det er altid dejligt, når klokken runder 22 her i Folketingssalen. Det skal dog ikke tage glæden væk fra os alle sammen – og forhåbentlig heller ikke senere ministeren – for et lovforslag, som jeg ved mange i hvert fald er glade for. I Radikale Venstre er vi jo også med i årets finanslov, hvor det her lovforslag finder finansiering. Vi er også rigtig glade for at kunne være med til at gennemføre det. Vi vil også rigtig gerne kigge på, hvordan man kan finde nogle mere varige løsninger, men det er klart, at skal man det, vil det nok været en god idé både at gå ind og kigge bredt på, hvordan vi rent faktisk ser på det her område og – i hvert fald hvis man er radikal – hvordan vi finder en bred finansiering, som man f.eks. har gjort her med årets finanslov. Derfor støtter vi forslaget.

Kl. 22:16

Formanden (Søren Gade):

Tak for det. Der er ingen korte bemærkninger. Vi siger tak til fru Katrine Robsøe fra Radikale Venstre. Jeg giver nu ordet til hr. Torsten Gejl fra Alternativet.

Kl. 22:16

(Ordfører)

Torsten Gejl (ALT):

Tak, formand. Alternativet støtter selvfølgelig det her forslag, som gør det muligt for mennesker at tilegne sig viden til en pæn lille sats. Det er ikke noget, man bliver rig af, men det betyder, at flere mennesker får mulighed for at omskole sig, uddanne sig og efteruddanne sig, blive klogere på arbejdsmarkedet og ændre deres karriere, hvis det er det, der er nødvendigt. Vi håber også, det her bliver permanentgjort – det vil vi meget, meget gerne arbejde for. Et halvt år er jo en stakket frist. Vi støtter det i Alternativet, og vi håber, at det her vil vare ved i mange år, formand.

Kl. 22:17

Formanden (Søren Gade):

Tak for det. Der er ingen korte bemærkninger, vi siger tak til hr. Torsten Gejl fra Alternativet. Jeg byder nu velkommen til hr. Kim Edberg Andersen fra Nye Borgerlige.

Kl. 22:17

(Ordfører)

Kim Edberg Andersen (NB):

Tak for det. Der er ikke mange, der stemmer for, fordi de vil med i finansloven. Vi blev slet ikke ringet op. Jeg ved ikke, hvorfor vi ikke er med; jeg er ikke blevet spurgt. En ting er helt sikkert: Hvis man er rigtig borgerlig og liberal, siger man jo ikke ja til 110 pct. understøttelse i en periode med fuld beskæftigelse. Så bare ud fra det – og så det med, at der ikke var nogen, der gad ringe til mig fra Finansministeriet for at spørge, om jeg ville være med – så bliver jeg nødt til at sige, at jeg står heldigvis helt, helt ren i forhold til at kunne få lov til at tage det borgerlige standpunkt, at vi naturligvis i en situation med fuld beskæftigelse ikke skal belønne nogen grupper med 10 pct. ekstra oven i hatten. Det burde ikke komme bag på jer – vi kan desværre ikke støtte forslaget.

Kl. 22:18

Formanden (Søren Gade):

Vi siger tak til hr. Kim Edberg Andersen. Den sidste i ordførerrækken er hr. Henrik Rejnholt Andersen fra Moderaterne.

Kl. 22:18

(Ordfører)

Henrik Rejnholt Andersen (M):

Tak for ordet, formand. Ja, det her er jo så lidt i sidste øjeblik, for vi har desværre et medlem, der er gået ned med lidt sygdom. Så jeg er her på vegne af Jeppe Søe, og jeg vil bare sige kort og godt, at Moderaterne selvfølgelig støtter forslaget.

Kl. 22:19

Formanden (Søren Gade):

Tak for det. Der er ingen korte bemærkninger, så vi siger tak til hr. Henrik Rejnholt Andersen fra Moderaterne. Jeg giver nu ordet til beskæftigelsesministeren.

Kl. 22:19

Beskæftigelsesministeren (Ane Halsboe-Jørgensen):

Tak for det, formand. Og tak til den perlerække af ordførere, der har sagt noget pænt om lovforslaget. Jeg deler begejstringen. Det er, som flere har nævnt, en del af finansloven for 2023. Det er jo både SF, Liberal Alliance, Radikale Venstre og Dansk Folkeparti – tak til jer. Men også tak til de øvrige ordførere fra en række partier, som uden for finansloven alligevel melder støtte til det her lovforslag.

Det er et godt lovforslag, det er et vigtigt lovforslag, og med det her i hånden, giver vi flere mennesker incitament til at tage uddannelse på et tidspunkt, hvor vi virkelig kan se, at vi kommer til at bruge kompetencerne. Vi genindfører uddannelsesløftet med ret til 110 pct. dagpenge, hvis man mister sit arbejde. Det er jo vigtigt at sige, at de dagpengemodtagere, der begynder på en uddannelse under den her ordning, i løbet af resten af året kan fortsætte på uddannelsen på den højere dagpengesats, så længe de berettiget til dagpenge på deres uddannelse. Det er vigtigt, og det er godt, fordi vi har brug for det her faglærte løft. Vi har simpelt hen brug for, at der er flere mennesker, der tager en af de her faglærte uddannelser på positivlisten.

Vi har i det hele taget i regeringen et stort fokus på uddannelse. Vi ved, at der er mangel på faglærte i vores virksomheder, og at vi kun ser ind i et behov, der vokser. Det betyder også, at vi støder på grund, hvis ikke vi får de rigtige kompetencer, både på vores offentlige og vores private arbejdspladser. Derfor er det her lovforslag selvfølgelig ikke løsningen på hele udfordringen, men det er en vigtig del af at komme et skridt på vejen.

Vi har set, at ordningen tidligere har gjort en stor forskel, for selvfølgelig betyder økonomien noget, når man vælger at kaste sig over en uddannelse, måske på et tidspunkt i livet, hvor man allerede har etableret sig og har en familie. Vi har også set, og det er noget af det, jeg selv har hæftet mig meget ved, når jeg er dykket ned i tallene, nemlig hvor mange på den her ordning der vælger at gå sosu-vejen. Alle, der bare kaster et enkelt blik på vores offentlige sektor, kan se, at vi har et massivt behov for lige præcis den faggruppe, især i de kommende år.

Jeg håber selvfølgelig, at vi med lovforslaget og genindførelse af ordningen skaber en vej for, at der er endnu flere, der har mod på at vælge vejen som faglært. Tak for ordet og for støtten.

Kl. 22:22

Formanden (Søren Gade):

Tak for det, og der er en enkelt kort bemærkning. Fru Victoria Velasquez, Enhedslisten, værsgo.

Kl. 22:22

Victoria Velasquez (EL):

Tak for det. Jeg kunne godt tænke mig at spørge, om ministeren vil se på reglerne for forældet uddannelse, for vi står med flere lønmodtagere, som ikke kan bruge deres hidtidige uddannelse. Det er en skam, de burde være omfattet af det her forslag, og der kunne jeg godt tænke mig at høre, om ministeren vil se på det.

Kl. 22:22

Formanden (Søren Gade):

Ministeren.

Kl. 22:22

Beskæftigelsesministeren (Ane Halsboe-Jørgensen):

Altså, lovforslaget ligger, som det gør. Men jeg mener de ord, jeg sagde i min tale, i forhold til det generelle fokus på uddannelse fra den her regerings side, og det gælder jo også, i forhold til hvis man står uden uddannelse og ikke lige fik den taget, da man var ung, men har brug for den senere i livet, men det gælder jo også, hvis man har en uddannelse, man af den ene eller den anden grund ikke længere kan bruge.

Kl. 22:22

Formanden (Søren Gade):

Fru Victoria Velasquez.

Kl. 22:22

Victoria Velasquez (EL):

Tak for svaret. Skal jeg forstå det, som at der kommer noget fra ministeren i nærmeste fremtid om rent faktisk også at give en mulighed til nogle af dem, der ikke kan bruge den uddannelse, som de har?

For det er et ærgerligt benspænd, at vi har nogle, der gerne vil, som bliver efterspurgt på arbejdsmarkedet, men at der er den her uddannelse, de ikke kan bruge til noget længere, der spænder ben for, at de kan gøre brug af muligheden. Vil det være inden for et år måske, at vi ser et forslag fra ministeren?

Kl. 22:23

Formanden (Søren Gade):

Ministeren.

Kl. 22:23

Beskæftigelsesministeren (Ane Halsboe-Jørgensen):

Jeg har det lidt ligesom den foregående ordfører, der understregede, at det er nødvendigt, at man ikke står og siger ting, man ikke ved om man både har opbakning til og ikke mindst penge til.

Men det er et generelt løfte om at blive ved med at have et fokus på uddannelse, blive ved med at se på: Hvad er det, vores arbejdsmarked har brug for? Hvordan får vi flest mulige mennesker til at gå fra ufaglært til faglært eller til at lave et sporskifte senere i livet, sådan at de får de kompetencer, vi allermest har brug for? Og hvis man har en forældet uddannelse, der ikke er brug for, er det en relevant diskussion at få ind på bordet.

Kl. 22:23

Formanden (Søren Gade):

Tak for det, og der er ikke flere korte bemærkninger, så vi siger tak til beskæftigelsesministeren.

Der er ikke flere, der har bedt om ordet, og derfor er forhandlingen sluttet.

Jeg foreslår, at lovforslaget henvises til Beskæftigelsesudvalget, og hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

23) 1. behandling af lovforslag nr. L 129:

Forslag til lov om ændring af lov om en aktiv beskæftigelsesindsats, lov om organisering og understøttelse af beskæftigelsesindsatsen m.v., lov om arbejdsløshedsforsikring m.v. og lov om aktiv socialpolitik. (Øget ansvar til arbejdsløshedskasser for kontaktforløbet i de første 3 måneder, et forenklet kontaktforløb m.v., permanentgørelse af forsøg om jobrettet indsats til unge, forenkling af krav til vejledning m.v.).

Af beskæftigelsesministeren (Ane Halsboe-Jørgensen).

(Fremsættelse 03.05.2023).

Kl. 22:24

Forhandling

Formanden (Søren Gade):

Forhandlingen er åbnet, og jeg giver nu ordet til den første ordfører, hr. Jens Joel fra Socialdemokratiet.

Kl. 22:24

(Ordfører)

Jens Joel (S):

Tak for det, formand. Med det her forslag er der i virkeligheden to ting, der er centrale. Det er for det første, at vi tager fat på noget af det, vi generelt set, tror jeg, i Folketinget har et ønske om, nemlig at forenkle beskæftigelsesindsatsen, prøve at reducere nogle af de generelle processuelle krav, prøve at sikre, at der er større og større frihed ude lokalt til at indrette det, som man gerne vil. For det andet er det her jo også en del af finansieringen af en aftale, vi tidligere har lavet om retten til tidlig tilbagetrækning, og som vi selvfølgelig varmt støtter op om og derfor også gennemfører med det her.

Når jeg siger, at det hænger lidt sammen, er det jo, fordi regeringen har en ambition om at få en større diskussion om beskæftigelsesindsatsen, som går i samme retning. Man kunne også sige, at vi kunne vente med at tage den her diskussion, til vi havde den store diskussion, men den store diskussion kræver bare, at vi gør det grundigt, og den kræver også, at vi tager fat allerede nu, for ellers har vi ikke finansieringen til den aftale, som vi allerede har indgået. Med det her lovforslag er nogle af de forenklingselementer, der ligger, at det i de første 3 måneder er a-kasserne, der har ansvaret for kontaktforløbet, at man reducerer antallet af obligatoriske samtaler fra ni til seks de første 6 måneder, og at man eksempelvis lemper uddannelsespålægget, sådan at man har mulighed for at lave jobrettede indsatser til nogle af dem, som ikke er motiverede for at tage en uddannelse.

Der er en række andre ting, men det her er nogle væsentligste ændringer, der er. Jeg synes generelt, det er klogt at gøre, og jeg håber også, det vil være retningsgivende for den store diskussion af forenklingen af beskæftigelsesindsatsen og indførelsen af en ny, forbedret beskæftigelsesindsats, at man lægger et større ansvar ud lokalt, at man giver større frihed til at håndtere det tættere på borgeren, så man kan lave en mere målrettet indsats for at sikre, at vores ledige borgere kommer i job igen.

Så har jeg lovet at hilse fra Moderaterne, hvad jeg glemte under det sidste forslag, og sige, at de også støtter forslaget.

Kl. 22:26

Formanden (Søren Gade):

Tak for det. Der er ingen korte bemærkninger. Vi siger tak til hr. Jens Joel fra Socialdemokratiet, og jeg byder velkommen til fru Eva Kjer Hansen fra Venstre.

Kl. 22:26

(Ordfører)

Eva Kjer Hansen (V):

Tak, hr. formand, og tak til den socialdemokratiske ordfører for at gøre mit job meget nemt her i aften, fordi den socialdemokratiske ordfører jo på glimrende vis har redegjort for de væsentlige elementer i lovforslaget. I Venstre hilser vi det velkommen, at vi nu får fjernet nogle af de processuelle krav og får givet lidt mere plads og rum til at tage hånd om tingene lokalt og finde ud af, hvordan man bedst hjælper folk tilbage i beskæftigelse. Det her er kun nogle små skridt i den rigtige retning, og vi ser frem til, at vi nu skal arbejde med, hvordan vi kan lave en større reform på området og i det hele taget få skabt det her frirum til fagligheden og til at gøre den indsats, som er den rigtige, og på den måde gøre hele indsatsen på det her område meget mere effektiv, end den er i dag. Men vi hilser fra Venstres side det her lovforslag velkommen.

Kl. 22:27

Formanden (Søren Gade):

Tak for det. Der er ingen korte bemærkninger. Vi siger tak til fru Eva Kjer Hansen fra Venstre, og jeg byder velkommen til hr. Karsten Hønge fra Socialistisk Folkeparti.

Kl. 22:28

(Ordfører)

Karsten Hønge (SF):

A-kasserne kender deres medlemmer godt, og det er et trygt sted at komme for de ledige, og det er godt at lade a-kasserne overtage kontaktforløbet de første 3 måneder, hvor de skal hjælpe de ledige hurtigst muligt i job. A-kasserne har typisk et godt kendskab til virksomhederne, og de foreløbige erfaringer med at lade a-kasserne overtage begyndelsen af ledighedsforløbet er gode. Jeg er overbevist om, at med endnu flere erfaringer vil det vise sig, at vi kan lade a-kasserne overtage endnu mere af kontakten med de ledige. Den debat må vi tage i forbindelse med de forhandlinger om en ny organisering af beskæftigelsesindsatsen, som regeringen har annonceret, men SF støtter det lovforslag, der ligger her.

Kl. 22:28

Formanden (Søren Gade):

Tak for det. Der er ingen korte bemærkninger. Vi siger tak til hr. Karsten Hønge til Socialistisk Folkeparti, og jeg byder nu velkommen til fru Charlotte Munch fra Danmarksdemokraterne.

Kl. 22:29

(Ordfører)

Charlotte Munch (DD):

Bureaukrati er noget, vi skal bekæmpe alle steder, og når det kommer til jobcentrene og kommunernes frisættelse, skal der ikke herske tvivl om, at den nuværende konstellation langtfra er optimal. I efteråret bragte TV 2 dokumentaren »Håbløst arbejde«. Dokumentaren vidnede om, hvordan syge mennesker bliver holdt fast i et system, hvor de ikke hører til. Det skyldes bl.a. en masse rigide regler og proceskrav.

Der er mange borgere, som aldrig kommer i berøring med jobcentrene, og det er godt. Mange rådfører sig løbende med deres fagforening, a-kasse eller deres netværk. Vores arbejde er af stor betydning for os. Det er identitetsskabende, det er stedet, hvor nye venskaber dannes, og det er stedet, hvor man kan dygtiggøre sig. Derfor tror jeg ikke, at den almindelige dansker ønsker at stå uden for arbejdsmarkedet – tværtimod. Vi må aldrig ende i en situation, hvor vi mistænkeliggør ledige, i det sekund de står uden arbejde. Vi skal derimod styrke den enkeltes vilje og evne til selv at komme i arbejde, uden at der peges fingre.

Jeg ser det derfor som positivt, at forslaget lægger op til at forenkle kontaktforløbet for forsikrede ledige, og at arbejdsløshedskasserne får ansvaret for kontaktforløbet i de første 3 måneders ledighed. Når det kommer til den totale nedlæggelse af jobcentrene, tror jeg, at vi skal passe på, at vi ikke træffer forhastede beslutninger, og derfor bekymrer den del af forslaget Danmarksdemokraterne.

Når det er sagt, er jeg enig i, at vi skal effektivisere beskæftigelsesindsatsen samt rydde ud i de rige rigide regler og proceskrav. Derfor er vi åbne over for en reformering af jobcentrene og deres rolle i beskæftigelsessystemet. Tak for ordet.

Kl. 22:31

Formanden (Søren Gade):

Der er ingen korte bemærkninger, så vi siger tak til fru Charlotte Munch fra Danmarksdemokraterne. Og jeg byder velkommen til fru Sólbjørg Jakobsen fra Liberal Alliance.

Kl. 22:31

(Ordfører)

Sólbjørg Jakobsen (LA):

Tak. Der lægges op til nogle lempelser af bureaukratiet i jobcentrene i dag, bl.a. at a-kasserne skal spille en større rolle i beskæftigelsesindsatsen. Det mener vi i Liberal Alliance er meget positivt; det er faktisk noget, vi har foreslået længe. De er gode til det, og ledige borgere, som er tættest på arbejdsmarkedet, har nok ikke brug for to instanser, altså dobbelt mandsopdækning, som er tilfældet med dem, som er allerlængst væk fra arbejdsmarkedet.

I dag er den aktive beskæftigelsesindsats meget omfattende. I min optik kan der sagtens spares nogle milliarder på området – om det er 2, 3 eller 4 mia. kr. er på nuværende tidspunkt svært at sige, men jo, jeg tror sagtens, vi kan spare på området, samtidig med at borgeren får en mere værdig behandling. I Liberal Alliance mener vi, at beskæftigelsesindsatsen er blevet for indviklet og for fyldt med alt for meget, som enten bør varetages et andet sted eller også droppes helt. Der er behov for, at regeljunglen trimmes gevaldigt ned, så medarbejdernes faglighed kan blomstre. Jeg mener, at dette lovforslag bevæger sig i den rigtige retning, men vi er bestemt ikke i mål. Jeg undrer mig også gevaldigt over, at vi fortsat lapper videre på et system, som der er lagt op til skal reformeres – ja, der er endda brugt formuleringer, som at jobcentrene skal afskaffes. Med denne vision bør vi tænke langt mere ambitiøst og modigt.

Lovforslaget er ikke kun godt, fordi det bevæger sig i den rigtige retning – det forventes faktisk også at give en gevinst på bundlinjen. Gevinsten er med til at finansiere aftalen om ret til tidlig pension, også kendt som Arnepensionen – en pension, som Liberal Alliance er lodret imod. Problemet med den tidlige pension er, at den ikke nødvendigvis er for de nedslidte, men også trækker raske mennesker ud af arbejdsstyrken på det offentliges regning, på danskernes regning.

Sidste gang vi behandlede et forslag, som også skulle finansiere Arnepensionen, roste jeg også de gode elementer, men støttede ikke forslaget, da der var elementer, vi ikke bakkede op om. Der kom vist også en bemærkning om, at man ikke kunne forestille sig, at Liberal Alliance bakkede op om et forslag, som skabte finansiering til noget, vi ikke ville bruge pengene på. Men er man et ansvarligt parti, kan man også stemme for positive lovændringer, også selv om den økonomiske gevinst – i vores optik – bliver brugt på uforsvarlig vis. Det gør vi i dag i håb om, at vi kan prioritere midlerne anderledes på sigt. De overvejende elementer i lovforslaget er en forbedring af systemet, og derfor stemmer Liberal Alliance for forslaget. Tak for ordet.

Kl. 22:33

Formanden (Søren Gade):

Der er ingen korte bemærkninger, så vi siger tak til fru Sólbjørg Jakobsen fra Liberal Alliance. Og jeg byder nu velkommen til hr. Per Larsen fra Det Konservative Folkeparti.

Kl. 22:34

(Ordfører)

Per Larsen (KF):

Tak for det, formand. Og igen er jeg her som vikar for vores ordfører, fru Helle Bonnesen. Jeg står nu her med en mulighed for endnu en gang at sige, at Arnepensionen altså ikke er vores kop te. Den fokuserer på, at raske kan trække sig tilbage, frem for at nedslidte kan. Det er vi ikke begejstrede for. Og det er for nylig kommet frem, at det er Arne faktisk heller ikke.

Jeg tror ikke, nogen i salen kan blive overrasket over vores holdning på det punkt. Til gengæld er vi mere stemt for et af regeringens andre holdepunkter, nemlig at jobcentrene skal opdateres. Ligefrem at nedlægge dem vil vi ikke, men de skal i hvert fald optimeres. Vi ser dette forslag som et skridt i den rigtige retning, hvad det angår, men ikke i forhold til timingen. Nu er det anden gang på få måneder, at vi klatreparerer på området for jobcentrene, og hvis der er noget, jobcentrene ikke har brug for, så det uro. Lad os dog én gang for alle få den store debat om jobcentrenes indretning og fremtid. Det her virker lidt som en lappeløsning på vejen derhen. Det er ikke kønt at se på, og det er ikke sjovt for dem, som det drejer sig om.

Men vi mener, at lovforslaget isoleret set er godt. Dele af sektoren har endda peget på, om man skulle udvide det til 6 måneder. Så alt i alt vil Konservative gerne støtte forslaget – trods knubs og sten på vejen. Tak for ordet.

Kl. 22:35

Formanden (Søren Gade):

Der er ingen korte bemærkninger. Vi siger tak til hr. Per Larsen, Det Konservative Folkeparti. Jeg byder nu velkommen til fru Victoria Velasquez fra Enhedslisten.

Kl. 22:35

(Ordfører)

Victoria Velasquez (EL):

Lovforslaget udmønter dele af aftalen om nytænkningen af beskæftigelsesindsatsen, som Enhedslisten er med i. Det indebærer bl.a. at give a-kasserne ansvaret for kontaktforløbet i de første 3 måneder af dagpengemodtagernes ledighed. Hvad er egentlig hensigten med arbejdsløshedssikringen? Jo, det er, at ledighed ikke betyder, at man overlades til forsikringsselskaber, familien eller gaden. Det handler om, at vi veksler den usikkerhed til tryghed. Det handler om et velfærdssamfund, hvor vi griber hinanden. Eller sådan skulle det egentlig være.

Men siden Nyrupregeringerne har reformer af social- og arbejdsmarkedspolitikken udsat kontanthjælp, fleksjob, dagpenge, førtidspension og efterløn for nogle meget voldsomme rusketure. Tillid er byttet ud med mistro, tilbud er skiftet ud med tvang, og det kan mærkes. Det kan ses på de beretninger, som mennesker, der har været i kontakt med systemet, fortæller os, og på undersøgelserne fra Psykiatrifonden og SIND, der viser, at alt for mange bliver mere syge af at være i systemet – et system, som er resultatet af de knap 30.000 siders lovgivning, som Socialdemokratiet og Venstre har været sammen om at skabe, mens de har skiftedes til at have statsministerposten. Den beskæftigelsespolitik har været en fejl – en grov fejl – med fatale konsekvenser for alt for mange virkelige mennesker.

Egentlig burde det kunne gøres meget mere enkelt. Vi ved jo for søren, hvad det er, der virker; hvad der får folk i job; hvad der hjælper en videre. Hvad skal de ledige, som ikke har andre problemer end ledighed, overhovedet i jobcenteret for? De burde alene være i deres faglige a-kasse, der kender deres branche og har indsigt i eventuel relevant opkvalificering eller efteruddannelse. Så ville det kunne frigive ressourcer og tid til rent faktisk at hjælpe dem, som har brug for det, med en individuel indsats, der tager afsæt i det enkelte menneske ud fra en helhedsvurdering – og ikke som et nummer i rækken på et samlebånd, der trækkes igennem det aktiveringsregime, som Socialdemokratiets og Venstres beskæftigelsespolitik har skabt.

Det her lovforslag handler om den første gruppe: de arbejdsløse, der egentlig bare mangler et arbejde og ellers ikke har noget nævneværdigt at kæmpe med. I Enhedslisten synes vi, at det rigtige tal er 6 måneder i stedet for 3 måneder, men det var så langt, som vi kunne komme. Finansministeriets regnemaskine ser andet end det som en udgift, når der ikke er en kontrolgruppe, der kan verificere, at det vil frigive ressourcer og give energi, at a-kassen tager over. Så langt rækker logikken desværre ikke. Og så skyldes det nok også, at ja, der er nogle herinde, der ikke vil være med til at ændre udligningsreformen. For kommunerne straffes nemlig allerede, efter at en borger går ledig i 3 måneder, og derfor vil de også gerne have hånd i hanke med den arbejdsløse. Det er økonomisk kassetænkning på bekostning af borgerne, her udtrykt ved, at det kunne være blevet meget bedre end det, som der lægges op til.

Heldigvis er der dog tale om en forbedring og en bedre en af slagsen. Der venter dog en lang, sej kamp forude for en helt ny social- og arbejdsmarkedspolitik i stedet for den, vi kender i dag, og den kamp går vi fra Enhedslistens side fortsat ind i med oprejst pande. Tak for ordet.

Kl. 22:39

Formanden (Søren Gade):

Tak for det. Der er ingen korte bemærkninger. Vi siger tak til fru Victoria Velasquez fra Enhedslisten. Jeg byder velkommen til fru Katrine Robsøe fra Radikale Venstre.

Kl. 22:39

(Ordfører)

Katrine Robsøe (RV):

Tak for det. Lovforslaget her indeholder, som flere andre også har sagt, rigtig mange gode elementer, som vi i Radikale Venstre også bakker op om. Det er skridt i den rigtige retning for vores beskæftigelsesindsats. Så kan man jo altid snakke videre om, om vi skal gå længere, og jeg har i hvert fald et håb om, at der ikke går så lang tid, før vi rent faktisk kommer til de forhandlinger. Derfor vil jeg nok også bare lidt i forlængelse af den ærgrelse, som jeg også har hørt flere af mine ordførerkollegaer udtrykke, sige, at det er lidt ærgerligt, at vi sidder og gennemfører de her lovforslag et efter et i stedet for at have fået taget den store debat. Men ret skal være ret, og når vi går i den rigtige retning, er det trods alt også vigtigt at pointere det.

Vi er i Radikale Venstre ligesom andre af partierne heller ikke helt enige i, hvordan man har valgt at bruge det provenu, man finder her, men vi kan også godt være med til at stemme for ændringer, også ændringer, der finder penge, uden så nødvendigvis altid faktisk at være helt enige i, hvordan de bruges. Men vi ser i den grad frem til de kommende forhandlinger på beskæftigelsesområdet, og med det sagt støtter Radikale lovforslaget.

Kl. 22:41

Formanden (Søren Gade):

Tak for det. Der er ingen korte bemærkninger. Vi siger tak til fru Katrine Robsøe fra Radikale Venstre. Jeg byder velkommen til Torsten Gejl fra Alternativet.

Kl. 22:41

(Ordfører)

Torsten Gejl (ALT):

Tak, formand. I Danmark har vi verdens dyreste og formentlig også et af verdens ringeste beskæftigelsessystemer. Det er baseret på tvang, kontrol, umyndiggørelse, det er et system, der jager tusinder af syge danskere rundt efter arbejde, de ikke kan tage, fordi de er for syge til det, under truslen af at skære i deres kontanthjælp.

I Alternativet er vi trætte af at lappe på 30.000 siders dårlig beskæftigelseslovgivning. Vi mener, der er brug for en systemændring. Vi mener, at vi skal ophæve rådighedspligten. Vi mener, at vi skal forstå, at danskerne gerne vil arbejde, ligesom vi har arbejdet og bygget det her fantastiske velfærdssamfund, lang tid før nogen regering begyndte at tvinge os til at skulle arbejde. Men hvad sker der, hvis vi ophævede rådighedspligten? Hvad sker der dér, hvor man prøver at give folk frihed og løse dem fra kontrol og tvang?

Ja, der skete f.eks. det i Kalundborg, at man for nogle år siden satte de 100 mest udsatte borgere fri og sagde til dem: Vi kommer stadig væk til at tilbyde jer aktiviteter, men der er intet af det, som I er tvunget til. De spurgte: Skal vi så slet ikke komme til møder, er vi helt frie, behøver vi slet ikke komme? Ja, I behøver overhovedet ikke komme; I er fuldstændig frie, men vi bliver ved med at banke på jeres dør, vi bliver ved med at give jer tilbud. Resultatet var, at der kom flere af de udsatte borgere til møder med kommunen, end der nogen sinde havde gjort, da de var tvunget. Resultatet var også, at der var 60 pct. frivillig aktivering i Kalundborg mod 30 pct. på landsplan. Det, der viste sig, var, at selv de mest udsatte borgere, da de fik lov til at sige nej, begyndte at sige ja; de tog deres liv i deres egne hænder og begyndte at vokse og få det bedre og skabe et liv for sig selv.

Det samme var i Finland, hvor 2.000 borgere blev sat fri fra det tvangsbaserede beskæftigelsessystem, og der var en kontrolgruppe på andre 2.000, som blev i det. Blandt de første 2.000 borgere fandt man marginalt mere arbejde end dem, der var i det traditionelle tvangsbeskæftigelsessystem, og man trivedes langt, langt bedre. Og trivsel og livskvalitet er en rigtig, rigtig god ting, selvfølgelig både menneskeligt, men også samfundsmæssigt, for ledige og udsatte mennesker, fordi det jo er en kæmpe besparelse i resten af systemet, bl.a. i sundheds-, rets- og socialsystemet osv. osv.

Så når man kigger ud i verden, er der faktisk rigtig gode erfaringer med at sætte mennesker fri og lade dem bestemme over deres eget liv og lade være med at umyndiggøre dem. Og vi tror i Alternativet – vi er faktisk sikre på det – at mange flere ville komme på benene, mange flere ville komme i arbejde, mange flere ville komme i uddannelse, hvis man ikke tog folks myndighed fra dem, hvis de mister deres arbejde. Vi er sikre på, at folk gerne vil arbejde, og jeg forstår egentlig ikke, at det skal være en grøn politiker, der skal stå og sige det, for det burde venstrefløjen også mene, og det borgerlige Danmark burde da i sandhed sige: Lad da folk få deres liv tilbage og bestemme over sig selv.

Så kan vi diskutere, om den umyndiggørelse ligger bedst hos a-kasserne, eller om den umyndiggørelse ligger bedst hos jobcentrene, vi kan lappe på systemet osv. osv., og vi kan diskutere alle mulige små forbedringer og lapper på det system, som fylder 30.000 sider i beskæftigelseslovgivningen. Det er vi holdt op med i Alternativet. Vi gider ikke blåstemple et system, som vi ikke længere har tillid til. Vi vil have en systemændring, vi vil omtænke vores beskæftigelsessystem, og vi glæder os til de såkaldt store forhandlinger, og vi håber, der er mod og vilje til i det mindste at lave ét dansk forsøg med at ophæve rådighedspligten med kontanthjælp uden modkrav i et par år for nogle kommuner, sådan at vi en gang for alle kan få testet, om det ikke er rigtigt, at der er målgrupper, som har det sådan, at de i virkeligheden har lettere ved at finde arbejde, hvis de ikke er tvunget. Det håber jeg at vi har modet til, og hvis det så viser sig at være forkert, skal jeg nok lade være med at nævne det nogen sinde igen.

På den anden side har vi også lidt svært ved at stemme imod små bitte forbedringer i beskæftigelsessystemet. Altså, det er lidt forkert i forhold til vores udgangspunkt, så Alternativet kommer til at stemme gult. Vi vil ikke blåstemple et system, vi synes er dysfunktionelt, men vi vil selvfølgelig heller ikke forhindre, at der kommer nogle små lapper her og der.

Kl. 22:46

Formanden (Søren Gade):

Tak for det. Der er ingen korte bemærkninger. Vi siger tak til hr. Torsten Gejl fra Alternativet. Jeg byder nu velkommen til hr. Kim Edberg Andersen fra Nye Borgerlige.

Kl. 22:46

(Ordfører)

Kim Edberg Andersen (NB):

Tak for det. Nå, det sker sjældent, men man skal jo ikke forkaste muligheden for at sige, at vi er med i aftalen, så derfor støtter vi op. Men jeg bliver også nødt til lige at sige, at det alligevel et eller andet sted også har været en god aften, fordi hr. Torsten Gejl siger, at de blå skal være villige til at sætte folk fri, og det er vi i Nye Borgerlige. Vi synes bare ikke, de skal have skatteborgernes penge i lommen samtidig. Men det er jo så en dialog. Og så er det forfriskende at høre Liberal Alliance stå og skamrose, at de finder penge til at finansiere Arnepensionen. Det er ikke noget, jeg havde regnet med at høre sådan en dag som i dag. Men så kan man gå glad hjem og gå i seng. Altså, det var stort at høre Liberal Alliance finansiere Arnepensionen, så tak for det.

Nye Borgerlige kommer til at støtte forslaget, fordi vi er med i aftalen, der ligger til grund for den.

Kl. 22:46

Formanden (Søren Gade):

Tak for det. Der er en enkelt kort bemærkning. Fru Sólbjørg Jakobsen fra Liberal Alliance.

Kl. 22:47

Sólbjørg Jakobsen (LA):

Ordføreren kan ikke være bekendt at indskyde sådan en bemærkning på det her tidspunkt! Men jeg bliver nødt til irettesætte ordføreren: Vi har ikke blåstemplet finansieringen af Arnepensionen. Vi blåstempler indholdet i lovforslaget, fordi det medfører nogle forbedringer til beskæftigelsessystemet. Med hensyn til at pengene bruges til noget, snakker man meget om, at hvis man skal være med til at bruge pengene, skal man også være med til at finde dem. Vi mener, at det er ansvarlige lovændringer, at det giver et provenu. Det betyder ikke, at vi blåstempler Arnepensionen.

Kl. 22:47

Formanden (Søren Gade):

Ordføreren.

Kl. 22:47

Kim Edberg Andersen (NB):

Sådan kan man høre tingene så forskelligt. Det kan man jo, og det er også rigtigt, at ordføreren selvfølgelig er med til at finde pengene, som ordføreren godt vidste blev brugt til Arnepensionen. Jeg ved det godt. Jeg kunne ikke lade være med at drille.

Kl. 22:47

Formanden (Søren Gade):

Ønsker fru Sólbjørg Jakobsen yderligere en bemærkning? Det gør hun ikke. Så siger vi tak til hr. Kim Edberg Andersen fra Nye Borgerlige. Og jeg byder nu velkommen til beskæftigelsesministeren.

Kl. 22:47

Beskæftigelsesministeren (Ane Halsboe-Jørgensen):

Jeg smiler fortsat, og det skyldes, at det her er endnu en rigtig, rigtig god aftale og et godt lovforslag. Tak til de ordførere, der allerede har været oppe at sige, hvad der er af potentiale i det, vi kommer med her.

Det er jo lidt af en føljeton. Vi har vedtaget den første del af den aftale, der hedder »Anden delaftale om nytænkning af beskæftigelsesindsatsen«. Det her er anden og sidste del af den aftale, og der er en perlerække af gode ting i det her. Vi får simpelt hen taget et vigtigt skridt ind i et bedre og mere simpelt beskæftigelsessystem. Nogle er glade, andre er mindre glade, men jeg vil tillade mig at lægge mig i den første kategori, altså dem, der glæder sig over, at vi her finansierer tidlig pension.

Det er vigtigt at sige, at alle de gode ting, der ligger heri, jo er en trædesten til det store arbejde, vi i fællesskab også skal i gang med, og flere af ordførerne har også været inde på det, altså at det ikke stopper med det her. Regeringen har store ambitioner, og jeg kan fornemme, at det deles bredt i Folketinget, at vi markant vil nytænke vores beskæftigelsesindsats. Og selv om der tages vigtige skridt her, erstatter det ikke den store øvelse, som naturligvis stadig væk er regeringens ambition, og jeg er glad for at høre, at der er så mange, der deler den.

Det er med det her lovforslag, at vi får a-kasserne mere på banen. Det synes jeg er rigtig godt. Flere har været inde på, hvordan der i a-kasserne er kendskab til medlemmer, som vi for alvor kan få i spil. Det er også her, vi lægger arm med de meget nidkære og også meget omfangsrige krav, der er til samtaler. Vi reducerer antallet af obligatoriske samtaler i de første 6 måneders ledighed fra ni til seks, og vi siger, at i fremtiden er der kun én samtaletype, nemlig jobsamtaler.

Vi tager også med det her lovforslag, synes jeg, et vigtigt greb, hvor vi gør op med tanken om uddannelsespålægget. I forhold til den tanke, der har været, om, at hvis du er ung og er i kontanthjælpssystemet, er uddannelse svaret på alt for alle, har vi med det her løsnet grebet og sagt, at man også godt kan give en jobrettet indsats til vores unge ledige uddannelseshjælpsmodtagere, hvis der ikke er en motivation for uddannelse, eller hvis det bare ikke vurderes at være det rigtige greb over for det menneske. Og det er noget af det, der har været lavet forsøg omkring – trepartsaftalen om mangel på arbejdskraft fra oktober 2021 tog de første skridt ind i det her, og det permanentgør vi nu. Jeg synes, det er enormt klogt at have en åben dør for, at der for nogle mennesker kan være en rigtig vigtig vej frem i noget jobrettet, hvor man kommer ud på en arbejdsplads og kommer i gang ad den vej.

Derudover er der også, synes jeg, et virkelig vigtigt greb i den her aftale, der handler om at forenkle de, må man jo bare sige, ganske omfattende og detaljerede proceskrav, der i dag gælder for, både hvordan, men også hvornår kommunerne skal vejlede borgerne om både rådighed, men ikke mindst sanktionerne ved at fejle i forhold til den rådighed, når man modtager sociale ydelser. Det skal fortsat ske skriftligt, men derudover fjerner vi de øvrige proceskrav.

Jeg mener, at det tilsammen virkelig er et lovforslag, der tager nogle vigtige skridt til en bedre beskæftigelsesindsats, og jeg glæder mig til, at vi får vedtaget det her, men jeg glæder mig ikke mindst til, at det skal bygge bro til det næste store, vi skal i gang med. Tak for ordet.

Kl. 22:52

Formanden (Søren Gade):

Der er ingen korte bemærkninger, så vi siger tak til beskæftigelsesministeren.

Der er ikke er flere, der har bedt om ordet, og derfor er forhandlingen sluttet.

Jeg foreslår, at lovforslaget henvises til Beskæftigelsesudvalget. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

24) 1. behandling af lovforslag nr. L 124:

Forslag til lov om opsigelse af dobbeltbeskatningsoverenskomsten mellem Danmark og Rusland og gennemførelse af defensive foranstaltninger mod Rusland.

Af skatteministeren (Jeppe Bruus).

(Fremsættelse 03.05.2023).

Kl. 22:52

Forhandling

Formanden (Søren Gade):

Forhandlingen er åbnet, og jeg byder velkommen til hr. Anders Kronborg fra Socialdemokratiet.

Kl. 22:52

(Ordfører)

Anders Kronborg (S):

Tusind tak for det, formand. Det er altid lidt interessant, når man sidder og skal forberede taler på skatteområdet, for ofte er tingene yderst komplicerede, og vi vil jo gerne forklare dem i et let sprog, så jeg var tilbage i Erik Ballings gamle manuskripter og tænkte: Hvilke replikker ville han have skrevet, hvis han skulle have fremlagt det her forslag? Han ville nok have brugt et udtryk, som han skrev til Egon Olsen, nemlig svindler og bedrager. Det er sagt med et smil på læben, og oversat handler det her jo i virkeligheden om, at vi skal undgå skattely, og at vi skal undgå skatteunddragelse – et meget vigtigt fokus, som jeg ved at alle partier herinde i Folketingssalen har.

Det forholder sig sådan, at Rusland siden den 14. februar 2023 har været opført på EU's sortliste over skattely, og derfor ønsker Danmark opbakning til, at man kan opsige dobbeltbeskatningsoverenskomsten mellem Danmark og Rusland. Det finder Socialdemokratiet meget fornuftigt, for så kan Danmark gennemføre defensive foranstaltninger. Det vil oversat sige en form for skattesanktioner mod Rusland, hvilket også er en del af det lovforslag, som vi behandler. De defensive foranstaltninger har til formål at lægge pres på de sortlistede lande for at få dem til at ændre deres skatteregler, så de lever op til internationale skattestandarder og god skattepraksis. Vi ved, at danske erhvervsmæssige interesser i forvejen er reduceret i Rusland efter invasionen af Ukraine den 24. februar 2022, men det er også vigtigt, vil jeg sige, når jeg står og fremlægger det her forslag, at det ikke isoleret set bunder i den konflikt, men ganske enkelt i, at Rusland er på EU's sortliste, og at vi har en interesse i at undgå skattely og skatteunddragelse.

Vi finder, at det er hensigtsmæssigt i den forbindelse at opsige aftalen mellem Danmark og Rusland, og det vil jeg gerne på vegne af Socialdemokratiet have lov til at anbefale er den vej, vi går i forhold til det forslag, vi behandler, nemlig L 124.

Kl. 22:55

Formanden (Søren Gade):

Tak for det. Der er ingen korte bemærkninger, så vi siger tak til hr. Anders Kronborg fra Socialdemokratiet. Jeg byder nu velkommen til fru Eva Kjer Hansen fra Venstre.

Kl. 22:55

(Ordfører)

Eva Kjer Hansen (V):

Tak, hr. formand. Når vi i denne tid taler om Rusland, er det som regel i forbindelse med den fuldstændig utilgivelige krig og invasion i Ukraine, men i dag handler det om, at 10 dage før Rusland invaderede Ukraine, blev landet optaget på EU's sortliste over skattely, altså en liste over ikkesamarbejdsvillige skattejurisdiktioner. Når et land bliver registreret på sortlisten, er det helt almindelig praksis, at man opsiger den dobbeltbeskatningsoverenskomst, som man har med landet. Hvis ikke den opsiges, vil vi som land ikke have mulighed for at pålægge det andet land skattesanktioner i form af defensive foranstaltninger, og det er derfor, vi nu har taget initiativ til at få opsagt overenskomsten med Rusland.

Ved at opsige aftalen vil det være muligt fra dansk side at nægte fradrag for visse betalinger, og den anden del går ud på, at Danmark kan indføre en skærpet udbyttebeskatning, som jo så betyder, at personer og selskaber, som er hjemmehørende i Rusland og samtidig modtager udbytte, vil skulle betale en bruttoskat. Det er helt almindelig praksis fra dansk side mod lande, som er sat på EU's sortliste over skattely, og vi hilser det fra Venstres side velkommen, at vi nu får taget det her initiativ.

Det vil jo også være sådan, at det, at vi opsiger overenskomsten, får en række konsekvenser for virksomheder. Det er en del af konsekvenserne, og sagen er jo, at vi ikke vil tillade, at skattely er en mulighed, og derfor skal det også have konsekvenser for dem, der opererer i lande, som er på EU's liste. Så med disse ord hilser vi fra Venstres side det velkommen, at vi får vedtaget det her lovforslag.

Kl. 22:57

Formanden (Søren Gade):

Tak for det. Og der er ingen korte bemærkninger, så vi siger tak til fru Eva Kjer Hansen. Jeg byder nu velkommen til hr. Henrik Rejnholt Andersen fra Moderaterne.

Kl. 22:57

(Ordfører)

Henrik Rejnholt Andersen (M):

Tak for det, formand. Jeg vil gøre det kort. I Moderaterne mener vi, det er vigtigt, at vi har muligheden for at sanktionere gennem defensive foranstaltninger mod alle lande, der står på EU's sortliste over skattely. Det kan der ikke herske nogen tvivl om, derfor kan vi naturligvis ikke opretholde dobbeltbeskatningsoverenskomsten med Rusland, som har været opført på listen siden februar i år. Moderaterne støtter dette lovforslag.

Kl. 22:58

Formanden (Søren Gade):

Tak for det. Der er ingen korte bemærkninger. Vi siger tak til hr. Henrik Rejnholdt Andersen fra Moderaterne. Jeg byder velkommen til hr. Karsten Hønge fra Socialistisk Folkeparti.

Kl. 22:58

(Ordfører)

Karsten Hønge (SF):

SF er svært tilfredse med, at vi nu opsiger dobbeltbeskatningsoverenskomsten med Rusland. Det er noget, vi så sent som for et par uger siden her fra talerstolen også efterspurgte. Danmark skal selvfølgelig ikke have samarbejdsaftaler med Rusland, og da slet ikke aftaler om gode skatteforhold. Den russiske invasion af Ukraine ændrede alt i forhold til Rusland, og med god grund. Invasionen er ikke kun et angreb mod et suverænt land, det er også et angreb på en verdensorden og på internationale aftaler, bl.a. også for samhandel og skat. Derfor skal Danmark tage alle de mulige skridt, der kan være for at sikre stærke sanktioner mod Rusland. Det skal vi gøre i EU, men når det er nødvendigt også gå foran i Danmark.

For SF er sagen klar: Danske virksomheder skal ikke gennem skatteaftaler opfordres til at operere i Rusland. De skal have et tydeligt signal om, at de skal trække sig ud hurtigst muligt. Vi kan se, at der stadigvæk er dele af dansk erhvervsliv, der ikke helt har forstået budskabet. Måske kan den her lov være med til at sørge for, at det budskab siver ind. Vi har fælles i EU vedtaget sanktioner mod russisk økonomi, og derfor giver det i vores optik også kun mening, at vi opsiger dobbeltbeskatningsoverenskomsten. EU har tilmed føjet Rusland med på listen over skattelylande, og som det er praksis, bør vi i Danmark på den baggrund indføre skatterestriktioner og sanktioner mod Rusland. Derfor er SF svært begejstret for det her lovforslag, og vi stemmer selvfølgelig for.

Kl. 22:59

Formanden (Søren Gade):

Tak for det, og der er ingen korte bemærkninger. Vi siger tak til Karsten Hønge fra Socialistisk Folkeparti. Jeg byder velkommen til hr. Hans Kristian Skibby fra Danmarksdemokraterne.

Kl. 23:00

(Ordfører)

Hans Kristian Skibby (DD):

Tak. Jeg ved såmænd ikke, om jeg kan byde ind med meget nyt. Man kan jo sige, at forventningens glæde er den største af alle, og vi har ventet siden vores gruppemøder i formiddag på at komme til at behandle det her punkt her i salen, og det blev så lidt sent på dagen, men bedre sent end aldrig, kan man jo godt sige, også i forhold til initiativer, som målrettet kan stikke en kæp i hjulet i på den russiske aggression over for Ukraine.

Det er jo det, der er baggrunden for den her lov, hvor regeringen foreslår den her opsigelse af dobbeltbeskatningsoverenskomsten mellem Danmark og Rusland. Det finder vi faktisk ganske positivt i Danmarksdemokraterne, og vi vil også støtte forslaget, men vi synes også, når vi nu er i gang, at man lige skal have undersøgt de bekymringer, som der kommer i forhold til selve fremgangsmåden, bl.a. fra Dansk Industri og Dansk Erhverv i forhold til nogle af de virksomheder, der jo også igennem tiden i hvert fald har haft god og frugtbar samhandel med det russiske marked og andre steder. Og der er det jo, at det efterspørges, om ikke at man kan bruge den her treaty override-model i stedet for, hvor man sådan set lægger skatteaftalen i dvale, og så vil man, i hvert fald efter deres vurdering, bedre være i stand til at komme hurtigere i gang med ganske almindelig samhandel, når den tid forhåbentlig kommer, hvor verdenssamfundet også kan begynde at glæde sig over fred og fremgang og stabilitet, også i de her dele af Østeuropa.

Så det vil vi selvfølgelig gerne have belyst under udvalgsarbejdet, altså hvad det er, der ligger i det, og hvorfor regeringen ikke også har kigget på, om man kan bruge nogle dele af det. Jeg er helt med på, at der bliver henvist til EU, og den jurisdiktion, som der jo er, og når man har EU's sortliste over skattelylande, skal det selvfølgelig også være med den som udgangspunkt. I hvert tilfælde vil Danmarksdemokraterne gerne have det belyst, men vi hilser i øvrigt de her initiativer velkommen. Vi synes, det er vigtigt, at vi gør det, som vi har mulighed for fra dansk side, set i forhold til at stikke en kæp i hjulet på den her russiske aggression. Så vi støtter det.

Kl. 23:02

Tredje næstformand (Karsten Hønge):

Der er ingen korte bemærkninger. Tak til hr. Hans Kristian Skibby, Danmarksdemokraterne. Næste ordfører er hr. Steffen W. Frølund, Liberal Alliance.

Kl. 23:02

(Ordfører)

Steffen W. Frølund (LA):

Tak for det, formand. Rusland er oplistet på EU's sortliste over skattelylande. Det fordrer selvfølgelig, at Danmark tager sine forholdsregler, herunder opsiger vores dobbeltbeskatningsoverenskomst. LA støtter naturligvis. Og så skal jeg også hilse fra Alternativet og sige, at de også støtter forslaget.

Kl. 23:03

Tredje næstformand (Karsten Hønge):

Der er ingen korte bemærkninger. Tak til hr. Steffen W. Frølund, Liberal Alliance. Næste ordfører, der er til stede i salen, er fru Samira Nawa, Radikale Venstre.

Kl. 23:03

(Ordfører)

Samira Nawa (RV):

Mange tak. Lovforslaget, som vi behandler her, mens det endnu er tirsdag og ikke er blevet til onsdag, handler om opsigelse af dobbeltbeskatningsoverenskomsten mellem Danmark og Rusland, fordi Rusland for nylig blev opført på EU's liste over skattelylande. I Radikale Venstre støtter vi lovforslaget her, men jeg håber, at ministeren i sin tale vil sætte et par ord på, hvorfor det er en opsigelse, der er valgt, og ikke en suspension af aftalen, for som et par af høringssvarene påpeger, ville man godt kunne iværksætte de defensive foranstaltninger, hvis det var en suspension og ikke en opsigelse, der var valgt. Det håber jeg ministeren vil sætte et par ord på. Men Radikale Venstre støtter lovforslaget. Tak.

Kl. 23:04

Tredje næstformand (Karsten Hønge):

Der er ingen korte bemærkninger, tak til fru Samira Nawa, Radikale Venstre. Jeg ser ikke flere ordførere til stede i salen, og så er turen kommet til skatteministeren. Velkommen.

Kl. 23:04

Skatteministeren (Jeppe Bruus):

Tak for det. Og også tak til Folketinget for at give mulighed for at lovbehandle det her forslag – også på det her lidt sene tidspunkt. Nu har jeg simpelt hen, da jeg sad og skriblede, fået rodet godt rundt i mine papirer.  Det beklager jeg, så om 2 sekunder skal jeg være der. Der er masser af tid, ikke? Jeg mangler simpelt hen en side. (Tredje næstformand (Karsten Hønge): Jeg synes, at ministeren skal have mulighed for at gå ned og hente det på sin plads). Hvis det er okay med formanden, vil jeg lige sørge for, at jeg får det hele med her. (Tredje næstformand (Karsten Hønge): Men lad det gå lidt villigt).

Sådan der. Jamen, altså, tak for modtagelsen. Det er jo klart, at kampen mod skatteunddragelser og aggressiv planlægning står højt, også på den her regerings prioriteringsliste. Det lovforslag, som vi behandler i dag, er jo endnu et i rækken af initiativer, som har det formål for øje. Med lovforslaget foreslås det, at Folketinget giver sit samtykke til, at regeringen opsiger den gældende dobbeltbeskatningsaftale med Rusland. Det sker for, at Danmark kan gennemføre defensive foranstaltninger, det vil sige en form for skattesanktioner mod Rusland, hvilket også er en del af lovforslaget.

Rusland blev, som det er nævnt, den 14. februar i år optaget på EU's sortliste over skattelylande. Det har overordnet den konsekvens, at regeringen ikke længere finder det i dansk interesse at have en aftale om dobbeltbeskatning med Rusland. Regeringens forslag om at opsige aftalen er et resultat af en konkret afvejning, hvor en række forhold indgår. Forslaget om opsigelse af aftalen skal som nævnt ses i sammenhæng med reglerne om defensive foranstaltninger, som gælder over for alle de lande, der står på EU's sortliste over skattely. De defensive foranstaltninger er koordineret i EU, men kan variere landene imellem.

Formålet med de defensive foranstaltninger er at lægge et fælles pres på de sortlistede lande for at få dem til at ændre deres skatteregler, så de lever op til internationale skattestandarder og god skattepraksis og kan fjernes fra sortlisten igen. Et lovforslag om opdatering af de lande, som de danske defensive foranstaltninger gælder for behandles også aktuelt her i Folketinget. Som vi drøftede under førstebehandlingen af det lovforslag, omfatter forslaget ikke Rusland, fordi den dansk-russiske dobbeltbeskatningsaftale på nuværende tidspunkt forhindrer, at vi kan gennemføre de defensive foranstaltninger over for Rusland. Det skyldes primært et diskriminationsforbud, der normalt indgår i aftaler om dobbeltbeskatning. Lovforslaget indfolder derfor også et forslag om at gennemføre defensive foranstaltninger mod Rusland, når aftalen er opsagt.

Det indgår i afvejningen af opsigelsen, at det strider mod de generelle hensyn ved Danmarks indgåelse af aftaler om dobbeltbeskatning at indgå aftaler med skattelylande. Den danske forhandlingspolitik ved aftaler om dobbeltbeskatning er i dag baseret på nogle overordnede sigtelinjer. De sigtelinjer indebærer, at der skal være væsentlige danske interesser i det land, der forhandles med. Derudover skal der være risiko for dobbeltbeskatning. Det vil sige, at formålet med en aftale om dobbeltbeskatning er at undgå, at den samme indkomst beskattes to gange. Aftalen må dog ikke samtidig skabe mulighed for, at en indkomst slet ikke beskattes. Og som det sidste skal der være udsigt til, at landene kan nå til enighed.

Der er ingen tvivl om, at vi i dag ikke ville indlede forhandlinger med Rusland baseret på de sigtelinjer. Det skal selvfølgelig også ses i lyset af den aktuelle situation med Rusland. I den forbindelse må det også konstateres, at de danske erhvervsmæssige interesser i Rusland er reduceret efter Ruslands invasion af Ukraine den 24. februar 2022. Tilsammen gør det, at regeringen finder det mest hensigtsmæssigt at opsige aftalen mellem Danmark og Rusland.

Jeg vil i den forbindelse også nævne, at regeringen har taget initiativ til en drøftelse i EU af en mulig fælles tilgang til spørgsmålet om opsigelse af dobbeltbeskatningsaftalen med Rusland, og mit håb er naturligvis, at de andre EU-lande vil følge Danmarks gode eksempel. Hvis forslaget bliver vedtaget, vil jeg hurtigst mulige iværksætte en opsigelse af aftalen, så opsigelsen kan få virkning allerede fra den 1. januar 2024. Herefter vil de defensive foranstaltninger mod Rusland blive gennemført med virkning fra samme tidspunkt.

Så er der både fra Radikales og Danmarksdemokraternes side blevet spurgt, om vi ikke kunne lave en ensidig opsigelse af dobbeltbeskatning i stedet for helt at opsige selve aftalen. Det er klart, at vi i regeringen ved den her proces naturligvis  har overvejet, om vi kunne træffe sådan en beslutning. Det er vurderet, at der ikke er et folkeretligt grundlag for at Danmark ensidigt kan suspendere aftalen. Og vi har ikke i dansk ret samme mulighed for »treaty override«, som man har i Tyskland. Det vil sige, at den eneste effektive mulighed for at fjerne virkningen af aftalen og dermed give mulighed for at gennemføre de defensive foranstaltninger over for Rusland er at opsige selve aftalen. Jeg håber, det kan give svar på de spørgsmål, der har været.

Så vil jeg selvfølgelig gerne takke for behandlingen – og jeg er selvfølgelig klar til at svare på yderligere spørgsmål. Tak for ordet



Kl. 23:10

Tredje næstformand (Karsten Hønge):

Der er ingen korte bemærkninger. Tak til skatteministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Skatteudvalget. Hvis ingen gør indsigelse, betragter jeg det som vedtaget.

Det er vedtaget.

Kl. 23:10

Meddelelser fra formanden

Tredje næstformand (Karsten Hønge):

Der er ikke mere at foretage i dette møde.

Folketingets næste møde afholdes i morgen, onsdag den 10. maj 2023, kl. 10.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 23:11).


42. møde

Tirsdag den 11. april 2023 kl. 13.00

Dagsorden

1) 1. behandling af beslutningsforslag nr. B 111:

Forslag til folketingsbeslutning om Hans Kongelige Højhed Prins Joachims modtagelse af årpenge uden for riget.

Af statsministeren (Mette Frederiksen).

(Fremsættelse 22.03.2023).

2) 1. behandling af lovforslag nr. L 82:

Forslag til lov om ændring af lov om valg til Folketinget. (Ændring af reglerne om efteruddannelse m.v. for folketingsmedlemmer).

Af Søren Gade (V), Leif Lahn Jensen (S), Jeppe Søe (M), Karsten Hønge (SF) og Karina Adsbøl (DD).

(Fremsættelse 29.03.2023).

3) 1. behandling af lovforslag nr. L 100:

Forslag til lov om ændring af lov om folkeskolen. (Permanentgørelse af forsøg med internationale udskolingslinjer).

Af børne- og undervisningsministeren (Mattias Tesfaye).

(Fremsættelse 30.03.2023).

4) 1. behandling af lovforslag nr. L 101:

Forslag til lov om ændring af lov om de gymnasiale uddannelser. (Udvidelse af lovens formålsbestemmelse og indførelse af obligatorisk seksualundervisning).

Af børne- og undervisningsministeren (Mattias Tesfaye).

(Fremsættelse 30.03.2023).

5) 1. behandling af lovforslag nr. L 70:

Forslag til lov om ændring af lov om vagtvirksomhed. (Etablering af en forsøgsordning med kommunale tryghedsvagter m.v.).

Af justitsministeren (Peter Hummelgaard).

(Fremsættelse 22.03.2023).

6) 1. behandling af lovforslag nr. L 86:

Forslag til lov om ændring af lov om sikkerhed ved bestemte idrætsbegivenheder. (Styrket indsats mod hooliganer).

Af justitsministeren (Peter Hummelgaard).

(Fremsættelse 29.03.2023).

7) 1. behandling af lovforslag nr. L 87:

Forslag til lov om ændring af lov om indsamling m.v. (Ændring af Indsamlingsnævnets sammensætning, øgede kontrolmuligheder m.v.).

Af justitsministeren (Peter Hummelgaard).

(Fremsættelse 29.03.2023).

8) 1. behandling af lovforslag nr. L 85:

Forslag til lov om undersøgelse af beslutningen om hjemsendelse af ledende medarbejdere i Forsvarets Efterretningstjeneste.

Af justitsministeren (Peter Hummelgaard).

(Fremsættelse 29.03.2023).

9) 1. behandling af beslutningsforslag nr. B 38:

Forslag til folketingsbeslutning om id-kort til de mest udsatte borgere med stofmisbrug.

Af Karina Lorentzen Dehnhardt (SF) m.fl.

(Fremsættelse 22.02.2023).

10) 1. behandling af beslutningsforslag nr. B 42:

Forslag til folketingsbeslutning om at igangsætte en kulegravning af anbringelsesområdet.

Af Mette Thiesen (DF) m.fl.

(Fremsættelse 28.02.2023).

11) Valg af 3 medlemmer og 3 suppleanter til Helsefonden.

Kl. 13:00

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelser:

Rosa Lund (EL) m.fl.:

Beslutningsforslag nr. B 112 (Forslag til folketingsbeslutning om at ensrette definitionen af seksuel chikane).

Mai Villadsen (EL), Signe Munk (SF), Mona Juul (KF), Samira Nawa (RV) og Theresa Scavenius (ALT):

Forespørgsel nr. F 9 (Hvad vil ministeren på baggrund af Klimarådets vurdering i 2023-statusrapporten gøre for at få en klimapolitik på plads, som anskueliggør, at regeringen vil nå målene i klimaloven, og for at sikre, at Danmark tager større ansvar for at bidrage til at løse den globale klimakrise set i lyset af konklusionerne fra FN’s nyeste klimarapport?).

Titlerne på de anmeldte sager vil fremgå af www.folketingstidende.dk (jf. ovenfor).

Medlemmer af Folketinget Jacob Mark (SF), Victoria Velasquez (EL) og Lotte Rod (RV) har meddelt mig, at de ønsker at tage følgende lovforslag tilbage:

Forslag til lov om ændring af lov om dagtilbudsloven. (Bedre mulighed for udsat skolestart).

(Lovforslag nr. L 32).

Ønsker nogen at optage dette lovforslag?

Da det ikke er tilfældet, er lovforslaget bortfaldet.

Det første punkt på dagsordenen er:

1) 1. behandling af beslutningsforslag nr. B 111:

Forslag til folketingsbeslutning om Hans Kongelige Højhed Prins Joachims modtagelse af årpenge uden for riget.

Af statsministeren (Mette Frederiksen).

(Fremsættelse 22.03.2023).

Kl. 13:00

Forhandling

Formanden (Søren Gade):

Forhandlingen er åbnet, og jeg giver nu ordet til den første ordfører, hr. Benny Engelbrecht, Socialdemokratiet.

Kl. 13:01

(Ordfører)

Benny Engelbrecht (S):

Tak, formand. Nærværende forslag, beslutningsforslaget vedrørende Hans Kongelige Højhed Prins Joachims årpenge, er en naturlig følge af et tilsvarende beslutningsforslag, som et bredt flertal i Folketinget tiltrådte i juni 2020, i forbindelse med at Hans Kongelige Højhed Prins Joachim blev udsendt til Paris som forsvarsattaché. Den ansættelse udløber den 31. august i år, og planen er, at Hans Kongelige Højhed Prins Joachim umiddelbart derefter fortsætter i en stilling som forsvarsindustriattaché i Washington D.C. i USA. Og som følge af det og som følge af grundlovens bestemmelser skal Folketinget give sit samtykke til, at den ordning, som gjaldt for årpenge vedrørende Hans Kongelige Højhed Prins Joachim, også kommer til at gælde for hans nye stilling i USA.

Det følger som sagt af en tidligere beslutning, og derfor er det også helt naturligt, at Socialdemokratiet bakker fuldt og helt op om statsministerens beslutningsforslag. Jeg vil gerne i den forbindelse tilføje, at vi i den socialdemokratiske gruppe finder det rigtig hensigtsmæssigt, at Hans Kongelige Højhed Prins Joachim påtager sig denne opgave. Vi har været særdeles tilfredse med hans indsats, og det kan vi forstå at der også er mange andre der har været, i forbindelse med hans arbejde i Paris, og vi ser frem til hans indsats i USA i de kommende år.

Med disse ord kan jeg sige, at Socialdemokratiet kan støtte forslaget.

Kl. 13:02

Formanden (Søren Gade):

Tak for det. Der er ingen korte bemærkninger, så vi siger tak til hr. Benny Engelbrecht. Og jeg giver nu ordet til Venstres ordfører, hr. Lars Christian Lilleholt.

Kl. 13:03

(Ordfører)

Lars Christian Lilleholt (V):

Tak for det, formand. Venstre kan i lighed med Socialdemokraterne støtte, at Hans Kongelige Højhed Prins Joachim under henvisning til grundlovens § 11, pkt. 2, kan modtage årpenge uden for kongeriget som led i sin åremålsansættelse i stillingen som forsvarsindustriattaché på Danmarks ambassade i Washington.

Vi finder det positivt, at Hans Kongelige Højhed Prins Joachim har påtaget sig opgaven, og for os at se vil det være en klar styrkelse af ikke mindst dansk forsvarsindustri, at prinsen har påtaget sig opgaven på ambassaden. Han vil med sin baggrund i forsvaret og stillingen i Paris kunne åbne døre for dansk forsvarsindustri og danske løsninger, hvilket vil være til stor gavn for Danmark. Samtidig vil prinsen jo også fortsat kunne påtage sig opgaver for kongehuset i det omfang, det vil være muligt.

Venstre kan støtte beslutningsforslaget.

Kl. 13:04

Formanden (Søren Gade):

Tak for det. Der er ingen korte bemærkninger. Vi siger tak til hr. Lars Christian Lilleholt, og jeg byder nu velkommen til hr. Henrik Frandsen fra Moderaterne.

Kl. 13:04

(Ordfører)

Henrik Frandsen (M):

Tak for det, formand. Jeg skal også gøre det her ganske kort, da det udelukkende handler om, at de årpenge, som Hans Kongelige Højhed Prins Joachim hidtil har fået udbetalt i forbindelse med sit arbejde i Paris, nu bliver overført til det arbejde og de opgaver, han skal varetage i USA.

Hans Kongelige Højhed Prins Joachim har hidtil været tilknyttet ambassaden i Paris som forsvarsattaché i en tidsbegrænset stilling, som ophører nu her, og fremover skal han være tilknyttet ambassaden i Washington D.C. som forsvarsindustriattaché. Denne stilling vil være et stort plus for dansk erhvervsliv og i forhold til de eksportmuligheder, der er i USA. Hans Kongelige Højhed Prins Joachim vil med sin enestående position skabe vigtige forbindelser mellem dansk og amerikansk erhvervsliv. Det er vigtigt med dansk repræsentation i verden, så vi i endnu højere grad får sat Danmark på verdenskortet.

Ved siden af sit arbejde som forsvarsindustriattaché vil Hans Kongelige Højhed Prins Joachim samtidig varetage interesser for det danske kongehus. Det er derfor en unik mulighed, vi har her, for at styrke de erhvervsrelaterede forbindelser til USA, samtidig med at en dansk repræsentant for det danske kongehus får mulighed for at varetage opgaver for kongehuset også i udlandet. Moderaterne kan derfor fuldt ud støtte op om beslutningsforslag B 111, som er fremsat af statsministeren.

Kl. 13:05

Formanden (Søren Gade):

Tak for det. Der er ingen korte bemærkninger, og vi siger tak til hr. Henrik Frandsen. Jeg byder nu velkommen til fru Signe Munk, Socialistisk Folkeparti.

Kl. 13:06

(Ordfører)

Signe Munk (SF):

Først og fremmest skal der lyde et velment tillykke til Hans Kongelige Højhed Prins Joachim med det nye job som forsvarsindustriattaché. Det er en vigtig opgave, der skal løftes for dansk forsvarsindustri.

Det konkrete forslag, der ligger her i beslutningsforslaget, er jo så, hvorvidt Hans Kongelige Højhed Prins Joachim skal kunne modtage årpenge under ansættelsen ved ambassaden i Washington. Det er SF dog ikke indstillet på. Der skal være rene linjer. Når Hans Kongelige Højhed Prins Joachim i det kommende job bliver forsvarsindustriattaché, skal han lønnes som en, og selvfølgelig skal der være rimelige lønforhold for sådan en vigtig stilling. Med mit vidende skulle lønningerne dog også være både rimelige for nuværende og inkludere dækning af boligudgifter for alle. Når det så er vores holdning, er det også, fordi vi har en bekymring for, at der bliver et miskmask af ansættelsesforhold. Årpengene understreger en tæt tilknytning til kongehuset, og det stemmer ikke nødvendigvis godt overens med at rådgive om politik og militærmateriel.

Som det fremgår af beslutningsforslaget, har kongehuset jo oplyst, at Hans Kongelige Højhed Prins Joachim fortsat vil varetage nogle opgaver for kongehuset – også i forbindelse med den nye ansættelse. Derfor vil vi selvfølgelig være villige til at finde en model i forhold til aflønning af det arbejde, men som sagt ikke med de fulde årpenge som udgangspunktet. Så derfor kan SF ikke bakke op om beslutningsforslaget.

Kl. 13:07

Formanden (Søren Gade):

Tak for det. Der er ingen korte bemærkninger, så vi siger tak til fru Signe Munk. Jeg byder velkommen til fru Lise Bech fra Danmarksdemokraterne.

Kl. 13:07

(Ordfører)

Lise Bech (DD):

Tak for det, formand. Jeg kan med det samme informere om, at Danmarksdemokraterne vil stemme for beslutningsforslag B 111 om Hans Kongelige Højhed Prins Joachims modtagelse af årpenge uden for riget.

Årsagen til det her beslutningsforslag er jo, at Hans Kongelige Højhed Prins Joachim den 1. september i år tiltræder en stilling som forsvarsindustriattaché på den danske ambassade i Washington. Stillingen er for 3 år med mulighed for forlængelse, og ifølge grundloven kræver det Folketingets samtykke, at prins Joachim kan modtage årpenge – også kaldet apanage – mens han er i USA. I øjeblikket arbejder Hans Kongelige Højhed Prins Joachim som forsvarsattaché på den danske ambassade i Paris, hvor han også får apanage for sit arbejde frem for løn. Kongehuset har oplyst, at Hans Kongelige Højhed Prins Joachim fortsat vil varetage visse opgaver for kongehuset i det omfang, arbejdet som forsvarsindustriattaché tillader det.

Næsten 50 pct. af dansk forsvarsindustrieksport går til USA, hvilket understreger vigtigheden af at have en stærk forsvarsindustriattaché i landet. Det sender et stærkt signal, at det er Hans Kongelige Højhed Prins Joachim, der fremover skal varetage den opgave, da han qua sine kvalifikationer og tidligere arbejde var oplagt til stillingen. Samtidig vidner det om, at vi har en prins, der ikke kun har til hensigt at repræsentere kongehuset, men som samtidig har en ambition om at gøre en forskel i form af et vigtigt arbejde. Det er positivt for Danmark, at vi har medlemmer af kongehuset, der varetager et så vigtigt arbejde i Danmarks udenrigstjeneste.

Så på den baggrund stemmer Danmarksdemokraterne for beslutningsforslaget – og vi ønsker Hans Kongelige Højhed Prins Joachim held og lykke i stillingen.

Kl. 13:09

Formanden (Søren Gade):

Tak for det. Der er ingen korte bemærkninger. Vi siger tak til fru Lise Bech, og jeg byder nu velkommen til hr. Ole Birk Olesen, Liberal Alliance.

Kl. 13:09

(Ordfører)

Ole Birk Olesen (LA):

Tak for det. Liberal Alliance stemmer for beslutningsforslaget. Vi har forstået det sådan, at prins Joachim vil være en god ansat på den danske ambassade i Washington som forsvarsindustriattaché, og vi bifalder bestemt, at også prins Joachim bidrager via det job til fremme af Danmarks interesser. Derfor stemmer vi for beslutningsforslaget.

Kl. 13:10

Formanden (Søren Gade):

Tak for det. Der er ingen korte bemærkninger. Vi siger tak til hr. Ole Birk Olesen. Jeg byder velkommen til fru Mai Mercado fra Det Konservative Folkeparti.

Kl. 13:10

(Ordfører)

Mai Mercado (KF):

Tak. I Det Konservative Folkeparti stemmer vi også ja til det her beslutningsforslag om, at Hans Kongelige Højhed Prins Joachim kan modtage årpenge i sin ansættelse i Washington som forsvarsindustriattaché. Så vi kan bakke op om nærværende beslutningsforslag.

Kl. 13:10

Formanden (Søren Gade):

Tak for det. Der er ingen korte bemærkninger, så vi siger tak til fru Mai Mercado. Jeg byder velkommen til hr. Søren Søndergaard fra Enhedslisten.

Kl. 13:11

(Ordfører)

Søren Søndergaard (EL):

Tak for det, formand. På enkelte områder er vi faktisk ret gammeldags eller konservative i Enhedslisten, for vi synes, at hvis man er i stand til det, skal man arbejde og bidrage til samfundet. Men vi er også gammeldags på et andet område, for vi synes, at når man arbejder, skal man have en løn, som plus/minus en træskolængde svarer til det, som andre får for et lignende arbejde. Sådan tænker vi. Og jeg ved godt, at det næsten er helt vildt i disse tider, hvor mellemhandlere, der sælger noget el fra et sted til et andet, kan få millioner i bonus – faktisk bonus i hundredmillionerklassen – eller hvor fodboldspillere kan få over 1 mia. kr. i en overgangssum, eller hvor kvinder i gennemsnit får 10 pct. mindre i løn for at udføre det samme arbejde som mænd, alene fordi de kvinder.

Når det gælder baggrunden for det her forslag, er vi selvfølgelig også virkelig glade på prins Joachims vegne over, at han har fået et job ved ambassaden i Washington, og det job skal prins Joachim selvfølgelig have løn for, præcis som alle andre, der måtte have fået, har haft og vil få det job. Prins Joachim skal så at sige ikke have penge med hjemmefra for at gå på arbejde, for det vil jo være et potentielt falsk lod i vægtskålen i forbindelse med en ansættelse, og når så prins Joachim får løn for sit arbejde, så skal den løn modregnes i hans apanage. Præcis hvor meget det er, kan diskuteres, for det afhænger jo af, hvilke øvrige opgaver han løser for kongehuset. Der er et bredt flertal, der ønsker, at der skal gives apanage for at udføre opgaver for kongehuset, men det vil i sagens natur være i mindre omfang, da han skal opholde sig i USA, og da han skal arbejde hårdt i det nye job. Så det vil være mindre, og man kan jo så aftale, hvor meget det skal være, men en modregning vil være helt logisk.

Når den meget simple model, jeg skitserer her, og som vist også gælder for folketingsmedlemmer – i hvert fald når det gælder eftervederlag – ikke fremgår i det fremlagte forslag, skyldes det muligvis den lov, som et flertal i Folketinget vedtog tilbage i 1990'erne, lov nr. 1119, hvor der i § 2 står: »Så længe Hans Kongelige Højhed oppebærer årpenge, kan han ikke modtage vederlag for statstjeneste.«

Den lov bruges nu til at sige, at prins Joachim skal bestride et arbejde uden at få løn for det, men at han til gengæld skal have årpenge for et arbejde, som normalt ville blive takseret til en helt anden betaling. Helt ærligt, det er noget rod. Og det er noget rod, som vi ikke kan støtte.

Vi vil bruge udvalgsbehandlingen til at få klargjort, om det egentlig har hjemmel i lov nr. 1119, om man egentlig får udbetalt vederlag som forsvarsindustriattaché, eller om man får en løn. Og så vil vi selvfølgelig bruge udvalgsbehandlingen til at se, om vi ikke kan skaffe opbakning til den enkle model, som vi har foreslået her, nemlig at prins Joachim naturligvis skal have løn for det arbejde, han udfører – det skal bare modregnes i den apanage, han i øvrigt får, og hvor stor den er, afhænger af, hvilket bidrag han yder ud fra de forudsætninger, som er sat op.

Kl. 13:15

Formanden (Søren Gade):

Tak for det. Og der er ingen korte bemærkninger. Vi siger tak til hr. Søren Søndergaard, og jeg byder nu velkommen til hr. Mikkel Bjørn fra Dansk Folkeparti.

Kl. 13:15

(Ordfører)

Mikkel Bjørn (DF):

Tak for det. Vi skal i dag drøfte rammerne om en af de vigtigste institutioner i vores samfund. Det er en institution, der er dybt forankret i vores historie, og som spiller en afgørende rolle for vores nationale identitet, nemlig vores monarki. Monarkiet er af en helt særlig natur, og netop den særegne natur er med til at give institutionen dens samfundsmæssige legitimitet og folkelige opbakning. Monarkiet repræsenterer en stabil enhed uafhængig af politiske partier og politiske krusninger

Vores monark er en konstant kilde til rådgivning og vejledning for vores politiske ledere og bidrager til at sikre en kontinuitet og stabilitet i vores regeringsførelse. Det er en neutral og upartisk instans, der kan give kloge råd baseret på årtiers erfaring og indsigt. Det er en uafhængig og upartisk myndighed i politiske kriser, der sågar kan intervenere, hvis omstændighederne mod forventning skulle kræve det. Det er en stabiliserende faktor i tider med politisk uro og et værn og en motor for tillid og harmoni i samfundet. Vi bør være taknemlige over at have fået et monarki i arv. Monarkiet er vores kulturelle og identitetsmæssige rygrad. Det er rammen om billedet Danmark.

Europas moderne historie har vist, at de lande, der er heldige nok til at nyde en konge eller en dronning som statsoverhoved, har en tendens til at være mere stabile end de fleste af kontinentets republikanske stater. Vi har intet organ i regeringen, hvis autoritet udelukkende udøves med henblik på at gøre vores liv mere rigt og meningsfuldt. Monarkiet er nationens menneskeliggørelse, fartøjet for den fælles erfaring, en gylden tråd, der repræsenterer vores fælles historie og identitet.

Fordelen ved monarki er, at institutionen hæver sig over rivaliserende gruppers giftige partiskhed og konkurrerende interesser og i stedet menneskeliggør varetagelsen af Danmarks interesser. Derfor er prins Joachims udnævnelse som forsvarsindustriattaché på Danmarks ambassade i Washington i fuld overensstemmelse med vores konstitutionelle monarkis værdier og principper. Det er et eksempel på, hvordan vi kan udnytte monarkiets ressourcer og repræsentative funktioner til at fremme danske interesser i både ind- og udland.

Vi er alle født monarkister – eller det plejede vi i hvert fald at være. Gennem tiden har mangen en dreng vel drømt om at være prinsen på den hvide hest, der overvinder prøvelser og bekæmper drager for at redde den prinsesse, han drømmer allermest om. Mange piger har vel ligeledes drømt om at indtage rollen som prinsesse – både i en fascination af de smukke kjoler, de funklende diademer og den majestætiske skønhed, der omgiver prinsesser i eventyr og fortællinger, og ligeledes af den dybere symbolik, der ligger i at være prinsesse, et symbol på styrke og skønhed i forening. Piger ser i prinsesserne en repræsentation af, at også de kan være modige, stærke og beslutsomme i deres eget liv.

Prinser i eventyr er villige til at gå gennem ild og vand, udfordre farer og overvinde forhindringer for at vinde prinsessens hjerte. Prinser, der er villige til at ofre sig selv og kæmpe for deres kærlighed, er noget, der også kan inspirere piger til at ønske sig en dyb kærlighed og dedikation i deres eget fremtidige forhold. Prinsessedrømmen handler også om at føle sig værdsat, ønsket og elsket, om at have indflydelse, magt og kontrol over eget liv. Det er en dyb fascination af det romantiske, eventyrlige og betydningsfulde i livet, og det er en drøm, der ofte bliver båret med fra barndommen ind i voksenlivet.

Ethvert barn ønsker at bo på et slot og ser gerne sin far som en konge eller sin mor som en dronning. Ingen 5-årig drømmer om at bo i et direktørpalæ eller forestiller sig sin mor som en charmerende og dygtig politikerfrue. Måske vil vor tids feminisme betyde en nedgang i børns monarkiske fantasier. Konger, prøvelser eller jomfruer, der kysser frøer, stinker alt sammen af patriarkat og privilegier, men ikke desto mindre er det disse historier og den virkelige manifestation af dem, børn ikke kun accepterer, men også nyder, og som giver mening og dybde i en verden, der alt for ofte er præget af overfladiskhed.

Kongefamilien har spillet en fuldstændig afgørende rolle igennem hele Danmarks historie, og dens fortsatte eksistens og arbejde er en del af Danmarks arv. Det gælder også kongefamiliens repræsentation i både ind- og udland. Derfor støtter vi naturligvis også forslaget. Længe leve hendes majestæt dronning Margrethe 2. Længe leve kongefamilien og hele det kongelige hus. Tak for ordet.

Kl. 13:20

Formanden (Søren Gade):

Tak for det. Der er ingen korte bemærkninger, så vi siger tak til hr. Mikkel Bjørn. Og jeg byder nu velkommen til fru Franciska Rosenkilde fra Alternativet.

Kl. 13:20

(Ordfører)

Franciska Rosenkilde (ALT):

Tak for det. Den er godt nok lidt svær at komme efter, men okay – jeg er jo ny her i jobbet, så man skal åbenbart høre en del, før ørerne falder af.

Jeg skal i modsætning til den tidligere ordfører gøre det kort. Alternativet stemmer nej til B 111, og det gør vi ikke, fordi vi principielt er imod, at prinsen tager årpengene til udlandet, men fordi vi simpelt hen ikke bryder os om jobbets karakter. Vi mener ikke, det er meningsfyldt, at danske skattekroner skal finansiere, at prins Joachim modtager årpenge uden for riget som forsvarsindustriattaché i Washington. Vi mener ikke, at den danske regering skal bruge næsten 4 mio. kr. årligt på at hyre en lobbyist til at varetage våbenindustriens interesser, uanset om vedkommende har en prinsetitel eller ej. Hvis Dansk Erhverv eller Dansk Industri mener, det er relevant, kan de jo ansætte prins Joachim eller en anden på almindelige vilkår. Det bør ikke være statens opgave i den konkrete sag. Tak for ordet.

Kl. 13:21

Formanden (Søren Gade):

Der er ingen korte bemærkninger, så vi siger tak til fru Franciska Rosenkilde. Og jeg byder nu velkommen til hr. Kim Edberg Andersen fra Nye Borgerlige.

Kl. 13:21

(Ordfører)

Kim Edberg Andersen (NB):

Ordføreren for Alternativet startede med at sige, at hun ville gøre det kort. Nu vil jeg så på nordjysk gøre det rigtig kort: Nye Borgerlige støtter forslaget.

Kl. 13:21

Formanden (Søren Gade):

Tak for det. Der er ingen korte bemærkninger, så vi siger tak til hr. Kim Edberg Andersen. Jeg giver nu ordet til statsministeren.

Kl. 13:21

Statsministeren (Mette Frederiksen):

Tænk, hvis der altid var så stor opbakning til et forslag fremsat af regeringen. Spøg til side. Jeg vil selvfølgelig gerne indledningsvis takke for de mange og, må man sige, overvejende positive tilkendegivelser vedrørende det her beslutningsforslag. Hans Kongelige Højhed Prins Joachim har siden den 1. september 2020 bestredet stillingen som forsvarsattaché ved den danske ambassade i Paris, hvor den aktuelle udsendelsesperiode udløber den 31. august 2023. Folketinget samtykkede i forbindelse med ansættelsen i Paris til, at Hans Kongelige Højhed Prins Joachim kunne modtage årpenge under opholdet. Det fremgår udtrykkeligt af beslutningsforslaget fra dengang, at samtykket omfatter opholdet uden for riget som led i Hans Kongelige Højhed Prins Joachims åremålsansættelse i stillingen som forsvarsattaché på Danmarks ambassade i Paris, inklusive eventuelle forlængelser. Som bekendt har Hans Kongelige Højhed Prins Joachim nu opnået ansættelse som forsvarsindustriattaché ved Danmarks ambassade i Washington pr. 1. september 2023, og derfor anmoder regeringen med det beslutningsforslag, vi behandler i dag, om Folketingets samtykke til, at Hans Kongelige Højhed Prins Joachim også kan modtage årpenge under sit ophold i USA i den nye sammenhæng, altså med ansættelse som forsvarsindustriattaché i Washington.

Jeg vil gerne sige, at vi i regeringen glæder os over, at Hans Kongelige Højhed Prins Joachim har påtaget sig rollen som forsvarsindustriattaché i USA. Det er der flere grunde til: For det første har Hans Kongelige Højhed Prins Joachim ydet et stort og meget værdifuldt arbejde for Danmark som forsvarsattaché ved den danske ambassade i Paris; for det andet styrker vi i de her år vores samarbejde med USA på sikkerheds- og forsvarsområdet, og det gælder også, når det kommer til forsvarsindustrien. USA er vores vigtigste allierede, det er vores strategiske samarbejdspartner, og det transatlantiske bånd er helt afgørende, ikke mindst set i lyset af den nuværende sikkerhedssituation i Europa.

Så har jeg i øvrigt derudover noteret mig, at forsvarsindustrien i Danmark ser frem til samarbejdet med Hans Kongelige Højhed Prins Joachim i USA og glæder sig over, at prinsen kan være med til at bygge bro mellem danske og amerikanske virksomheder. Tak for den brede opbakning her i Folketinget i dag, og tak for ordet.

Kl. 13:24

Formanden (Søren Gade):

Tak for det. Der er ingen korte bemærkninger, så vi siger tak til statsministeren.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Udvalget for Forretningsordenen. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

2) 1. behandling af lovforslag nr. L 82:

Forslag til lov om ændring af lov om valg til Folketinget. (Ændring af reglerne om efteruddannelse m.v. for folketingsmedlemmer).

Af Søren Gade (V), Leif Lahn Jensen (S), Jeppe Søe (M), Karsten Hønge (SF) og Karina Adsbøl (DD).

(Fremsættelse 29.03.2023).

Kl. 13:24

Forhandling

Formanden (Søren Gade):

Der er som bekendt ingen minister på dette område. Det er Folketingets eget ansvar. Jeg vil lytte opmærksomt til debatten om forslaget, der skal behandles i Udvalget for Forretningsordenen.

Forhandlingen er åbnet, og første ordfører, der får ordet, er hr. Leif Lahn Jensen fra Socialdemokratiet.

Kl. 13:24

(Ordfører)

Leif Lahn Jensen (S):

Tak for det, formand. Forslaget er jo egentlig ret enkelt. Det omhandler folketingsmedlemmers efteruddannelse. Nu er det sådan, at vi i dag kun kan få vores efteruddannelse eller bruge vores efteruddannelsespulje i vederlagsperioden på de der maks. 2 år. Forslaget her gør, at man ud over det også kan bruge den, mens man er folketingsmedlem, altså mens man arbejder i Folketinget.

Hvorfor er det her så godt? Der kan jeg bruge min egen person som eksempel. Jeg er ufaglært havnearbejder. Det tætteste, jeg er på uddannelse, er truckkort. Det var min vej herind i Folketinget. Som folketingsmedlem skal man faktisk kunne rigtig mange ting. Man skal kunne kommunikere ud til rigtig mange mennesker, bredt i et kort og forståeligt sprog her i Folketingssalen, i fjernsynet, i radioen, ved taler ude blandt almindelige mennesker; man skal vide, hvem man er overfor, og kommunikere præcist, så man kan få sit budskab ud, så folk forstår det. Man skal kunne lave strategiske og lange og spændende og svære forhandlinger; man skal kunne læse svære lovtekster; og man skal kunne forstå det parlamentariske arbejde, som også kan være strategisk. Jeg vil sige til alle jer: Alle de her ting lærer man ikke på et truckkursus.

Jeg er også gruppeformand, og som gruppeformand for Socialdemokratiet skal man også kunne lede. Jeg har jo 50 medlemmer og også en del ansatte, og der skal man kunne lede strategisk. Man skal kunne kommunikere med medarbejderne. Man skal være sikker på, at alle har det godt, føler sig tilfredse, føler sig trygge, føler sig som en del af holdet, og at de skal gå i samme flok og føle, at de gør en forskel. Så man skal også kunne lede. Man skal også kunne bruge nogle ledelsesværktøjer. Det lærer man heller ikke på et truckkursus.

Så med det her nye forslag kan jeg som folketingsmedlem, som alle andre ude på arbejdsmarkedet, rent faktisk dygtiggøre mig til det job, jeg bestrider, og forhåbentlig gøre det rigtig, rigtig godt og forsøge at gøre det bedste, jeg kan. Samtidig har vi så også muligheden for at dygtiggøre os til en tid uden for Folketinget. Og den tid kommer jo for de fleste, også før vi måske ved det herinde. Så det her er i hvert fald en mulighed for at sørge for, at vi både kan blive bedre her, men også en dag, når vi ikke skal være her mere. Derfor støtter Socialdemokratiet forslaget.

Kl. 13:27

Formanden (Søren Gade):

Tak for det. Der er ingen korte bemærkninger, og vi siger tak til hr. Leif Lahn Jensen. Jeg byder velkommen til hr. Lars Christian Lilleholt fra Venstre.

Kl. 13:27

(Ordfører)

Lars Christian Lilleholt (V):

Tak for det, formand, og tak til Præsidiet for det her forslag. Det er et godt forslag. Der er fokus på livslang læring, og derfor er der også fokus på, hvordan folketingsmedlemmer løbende kan blive klogere, blive opkvalificeret til at løse opgaver, og det har også blik for, hvad der kan ske, efter at man har siddet i Folketinget. Det afgørende med det her forslag er, at nu giver vi mulighed for, at man kan blive opkvalificeret, få efteruddannelse, mens man sidder i Folketinget, og ikke skal vente på, at man ryger ud af Folketinget. Det synes vi er ganske fornuftigt.

Det er også fornuftigt, at man forlænger optjeningsperioden fra 5 til 6 år. Samtidig præciseres det, at når det er sådan, at man skal have mulighed for det her, kræver det også, havde jeg nær sagt, at man inden for eftervederlagsperioden kommer i gang med at blive klogere, så det ikke er sådan en mulighed, man bare kan trække på for evigt.

Så vi synes alt i alt, at det her er meget godt, og det er jo også med blik for, hvor mange der ryger ind og ud af Folketinget ved hvert folketingsvalg. Ved det seneste var det vist et par og tres stykker, 63 eller 64 eller i den størrelsesorden, og sådan har det været ved valg efter valg over en lang periode. Det vil sige, at for manges vedkommende er det jo en relativt kort periode, de sidder i Folketinget, og derfor kan det også være fornuftigt, at man giver mennesker muligheder for både under opholdet i Folketinget, havde jeg nær sagt, og efter Folketinget at opkvalificere sig og få ekstra uddannelse.

Venstre kan varmt støtte det forslag fra Præsidiet.

Kl. 13:29

Formanden (Søren Gade):

Tak for det. Der er ingen korte bemærkninger, og vi siger tak til hr. Lars Christian Lilleholt. Jeg giver nu ordet til hr. Henrik Frandsen fra Moderaterne.

Kl. 13:29

(Ordfører)

Henrik Frandsen (M):

Tak for ordet, hr. formand. Med dette lovforslag er det formålet at øge mulighederne for efteruddannelse til folketingsmedlemmernes politiske arbejde samt at øge mulighederne for videre kompetenceudvikling til brug for en karriere efter Folketinget. I en tid, hvor der er fokus på livslang læring, er det også vigtigt, at vi som politikere følger med. Derfor er Moderaterne også positive over for forslaget, da det jo ligger fint i forlængelse af de tanker, der er i regeringens seneste uddannelsesudspil omkring uddannelse gennem hele livet.

I lighed med det øvrige samfund har vi også som folketingsmedlemmer brug for at udvikle og dygtiggøre os hele tiden. Det åbner forslaget op for, da det nu bliver muligt at uddanne sig, mens man stadig er medlem af Folketinget – en klar forbedring, men også noget, der giver god mening, da det forhåbentlig også i sidste ende vil være med til at gøre os alle sammen til bedre politikere.

Forslaget vil også være med til at sikre, at overgangen fra arbejdet i Folketinget og tilbage til ens tidligere arbejde gøres mere sikker. Her giver muligheden for efteruddannelse både under og efter et medlemskab af Folketinget en gode chancer for at holde trit med den udvikling, som går lynhurtigt ude i det omgivende samfund, ligesom man også får mulighed for at videreuddanne sig til andre job, hvis man skulle have lyst til det.

Med alle de ting taget i betragtning kan Moderaterne fuldt ud bakke op om forslaget.

Kl. 13:30

Formanden (Søren Gade):

Tak for det. Der er ingen korte bemærkninger, og vi siger tak til hr. Henrik Frandsen. Jeg byder nu velkommen til fru Karina Lorentzen Dehnhardt fra Socialistisk Folkeparti.

Kl. 13:30

(Ordfører)

Karina Lorentzen Dehnhardt (SF):

Tak for det. Det kan jo i virkeligheden gøres rimelig hurtigt, for der er mange af mine kollegaer, der har sagt mange kloge ting om det her forslag om, at folketingsmedlemmer nu kan få lov til at efteruddanne sig løbende. Det synes vi jo også i SF er en rigtig god idé.

 Da jeg lige havde en periode uden for Folketinget, arbejdede jeg i en privat virksomhed, og samtidig tog jeg faktisk en master. Den tog jeg sideløbende med et fuldtidsjob, og det var ganske hårdt, men det er der jo faktisk rigtig mange danskere der gør. Så jeg tror, at hvis man sidder med spørgsmålet om, om det virkelig kan lade sig gøre at uddanne sig, samtidig med at man sidder i Folketinget, så skal man spørge alle de mennesker, som tager en master samtidig med deres fuldtidsjob. Det kan godt lade sig gøre, og derfor frygter jeg ikke, at det her kommer til at betyde, at det tager noget fra selve folketingsarbejdet. Så i SF bakker vi op, især også fordi det her jo ikke betyder, at man får ret til mere uddannelse, men blot ret til at kunne tage den samme mængde uddannelse, som man har ret til, over en lidt længere periode. Tak for ordet.

Kl. 13:32

Formanden (Søren Gade):

Tak for det, og der er ingen korte bemærkninger. Vi siger tak til fru Karina Lorentzen Dehnhardt, og jeg byder nu velkommen til fru Karina Adsbøl fra Danmarksdemokraterne.

Kl. 13:32

(Ordfører)

Karina Adsbøl (DD):

Tak for det, formand. Formålet med ændringen af efteruddannelsesordningen er, som det er sagt her i dag, at folketingsmedlemmer også får mulighed for løbende at kunne opkvalificere sig både i forhold til det politiske arbejde, mens man sidder i Folketinget, men også i forhold til kompetenceudvikling til brug i en karriere efter udtrædelse af Folketinget. Og det er jo ganske godt i forhold til det.

Jeg synes også, det er ganske godt, at man, uanset om man sidder i Folketinget eller ej, har mulighed for at efteruddanne sig. Den foreslåede ordning indebærer, at det ikke længere kun er tidligere folketingsmedlemmer, der kan få dækket udgifter til efteruddannelse, men også nuværende medlemmer. Så alt i alt er det positivt, og i Danmarksdemokraterne kan vi støtte lovforslaget.

Kl. 13:33

Formanden (Søren Gade):

Tak for det, og der er ingen korte bemærkninger. Vi siger tak til fru Karina Adsbøl, og jeg byder nu velkommen til hr. Ole Birk Olesen, Liberal Alliance.

Kl. 13:33

(Ordfører)

Ole Birk Olesen (LA):

Liberal Alliance støtter forslaget. I det hele taget må man jo sige, at den tendens, vi har i Danmark, til, at man går rigtig, rigtig mange år på en uddannelse og så først bagefter finder ud af, hvad den skal bruges til ude i samfundet, for en række uddannelser måske ikke er så heldig, og at det nok var bedre, om vi gik mere i retning af, at folk havde en tilknytning til en arbejdsplads og så uddannede sig løbende, mens de var på arbejdspladsen.

Det har man fundet ud af ude i det store erhvervsliv, nemlig at det er sådan, man ofte får de bedste medarbejdere, og nu træder vi så også her i Folketinget ind i den tid, idet vi nu også kan efteruddanne os, mens vi er på arbejde og ikke først, når vi er færdige med at sidde i Folketinget. Vi bakker op om lovforslaget.

Kl. 13:34

Formanden (Søren Gade):

Tak for det. Der er ingen korte bemærkninger, så vi siger tak til hr. Ole Birk Olesen. Den næste ordfører er fru Mai Mercado, Konservative Folkeparti.

Kl. 13:34

(Ordfører)

Mai Mercado (KF):

I Det Konservative Folkeparti bakker vi op om muligheden for at kunne få efteruddannelse, mens man stadig væk er folketingsmedlem. Det vil gøre det lettere at få et job for dem, som altså ikke bliver genvalgt. Man må jo sige, at tidligere har det ikke været så ligetil for dem, som blev vraget, bare at gå ud bagefter og få arbejde, så det giver mening med opkvalificering, det giver mening med kompetenceudvikling, og det giver faktisk også mening, at man gør det, mens man sidder herinde, for det kan jo være, at de kompetencer, man får, også er noget, man kan bruge i sit politiske arbejde.

Selve forslaget om kompetenceudvikling kan jo egentlig tilskrives SF, som i mange år har sagt, at det er en god idé at begynde på det allerede tidligere. Jeg mindes også, at vi på et tidspunkt har haft sådan en overordnet drøftelse af forholdene for folketingsmedlemmer, herunder også at få normaliseret vilkårene for folketingsmedlemmer, og undervejs i de drøftelser blev forslaget om kompetenceudvikling, som vi altså behandler her, også bragt ind. Og derfor må man også godt her på talerstolen i dag tillade sig det lille hjertesuk at sige, at vi så mangler resten af den drøftelse og at få den politiske forhandling, hvor vi altså får nogle vilkår herinde, som i højere grad afspejler de vilkår, der er ude i befolkningen.

Der var jo for år tilbage Vederlagskommissionen, som lavede et arbejde, et stort stykke arbejde, og der har også tidligere været politiske forhandlinger, og nu virker det, som om regeringen har sagt, de gerne vil indkalde til drøftelser. Men har man været i politik længe nok, ved man også, at drøftelser ikke nødvendigvis er det samme som forhandlinger. Så herfra skal i hvert fald bare lyde en opfordring til, at det er forhandlinger, der bliver indkaldt til, og vi deltager i hvert fald gerne. Vi har sagt mange gange, at vi gerne ser, at Vederlagskommissionens anbefalinger bliver implementeret. Men her og nu kan vi altså støtte det forslag, der ligger.

Kl. 13:36

Formanden (Søren Gade):

Vi siger tak til fru Mai Mercado. Der er ingen korte bemærkninger, og jeg byder nu velkommen til hr. Peder Hvelplund fra Enhedslisten.

Kl. 13:36

(Ordfører)

Peder Hvelplund (EL):

Tak for det, formand. Nu er der jo flere af mine gode kolleger, som har været oppe og tale om de positive ting i det her forslag, og jeg vil da også godt anerkende, at spørgsmålet om, mens man sidder i Folketinget, at kunne tage efteruddannelse, der er relevant i forhold til folketingsarbejdet, sådan set kan være relevant. Men når vi i Enhedslisten ikke kommer til at støtte det her forslag, er det, fordi vi simpelt hen synes, at balancen er skæv i forhold til det.

 Helt grundlæggende er det jo sådan, at de forhold, vi tilbyder os selv, i meget høj grad skal afspejle de forhold, der er ude i samfundet, netop for at sikre, at folk, der er uden for Folketinget, også kan se, at vi, hvad angår de regler, vi vedtager for dem, har en nogenlunde enslydende tilgang i forhold til de regler, vi vedtager for os selv. Der synes jeg, at der er den udfordring med det forslag her, at det kommer til at udvide den samlede pakke, i forhold til hvad man får som folketingsmedlem. Der bliver altså en ekstra udgift, der bliver forbundet med det her, og jeg vil i hvert fald i udvalgsbehandlingen se, om vi kan stille et ændringsforslag, som gør, at den ekstraudgift, der bliver, bliver afholdt inden for den samlede ramme for folketingsmedlemmers vederlag, så det her ikke betyder en udvidelse af den ramme. Det er den ene udfordring i forhold til forslaget.

Den anden udfordring er, synes jeg, at hvor det er helt rimeligt, at man kan sige, at man kan tage noget efteruddannelse, som er relateret til det arbejde, man udfører som sit hverv som folketingsmedlem, synes jeg, at det er en skævhed, hvis vi, mens vi sidder i Folketinget, også kan tage efteruddannelse med henblik på den tid, der kommer, når vi ikke sidder i Folketinget længere. For det er jo netop det, vi har en eftervederlagsperiode til. Der har vi jo faktisk nogle ret lukrative forhold, som gør, at man kan få et eftervederlag i op til 2 år, og den periode kan man så netop bruge til efteruddannelse med henblik på at kunne få beskæftigelse efterfølgende.

Vi har selv i Enhedslisten afsat nogle midler til folketingsmedlemmer, som ønsker at tage efteruddannelse med henblik på folketingsarbejdet, og det kan vi afholde inden for egen ramme. Det kunne man jo også vælge at gøre. I hvert fald synes jeg, at balancen i det her forslag er skæv, og derfor kommer vi fra Enhedslistens side ikke til at støtte det, medmindre vi kan få vedtaget et ændringsforslag, som kan være med til at afgrænse, hvilke efteruddannelsesområder man kan få støtte til, og være med til at gøre det udgiftsneutralt, så det holdes inden for den samlede ramme, som vi som folketingsmedlemmer får som vederlag.

Jeg har spurgt ind til det, og jeg kan jo høre, at den ramme, der er, i forhold til hvad man kan få midler til, er forholdsvis bred, og det kan jo også være fornuftigt, hvis det handler om den tid, der kommer efter den tid, hvor man sad i Folketinget, men når det handler om den periode, hvor man sidder i Folketinget, synes jeg, at efteruddannelsesmidler bør blive brugt til præcis det formål, nemlig at kunne opkvalificere ens mulighed for at kunne deltage i lovgivningsarbejdet.

Så med de bemærkninger kommer vi fra Enhedslistens side ikke til at kunne støtte det her lovforslag.

Kl. 13:39

Formanden (Søren Gade):

Tak for det. Der er ingen korte bemærkninger, så vi siger tak til hr. Peder Hvelplund. Jeg byder nu velkommen til fru Samira Nawa fra Det Radikale Venstre.

Kl. 13:39

(Ordfører)

Samira Nawa (RV):

Mange tak, formand. I Radikale Venstre har vi alle dage været tilhængere af livslang læring, og det gælder selvfølgelig også medlemmerne af Folketinget. Forslaget her giver mulighed for, at man kan efteruddanne sig, også mens man sidder i Folketinget, og det er vi varme tilhængere af. Det kunne jo være kvalifikationer, man tilegnede sig, der kunne være brugbare både i folketingsarbejdet, men også kvalifikationer, man tilegner sig med henblik på det arbejde, man skal foretage sig, efter ens folketingsperiode er slut.

Så vil jeg i øvrigt tilslutte mig fru Mai Mercados bemærkning om, at det vil være godt, hvis der blev indkaldt til egentlige forhandlinger omkring Vederlagskommissionens anbefalinger. Tak.

Kl. 13:40

Formanden (Søren Gade):

Tak for det. Der er ingen korte bemærkninger, så vi siger tak til fru Samira Nawa. Jeg byder nu velkommen til hr. Peter Kofod, Dansk Folkeparti.

Kl. 13:40

(Ordfører)

Peter Kofod (DF):

Tak for det, formand. Forslaget er jo allerede glimrende blevet gennemgået, og jeg skal derfor bare meddele, at Dansk Folkeparti støtter forslaget. Vi deltager også gerne i de forhandlinger, som regeringen jo har bebudet på et eller andet tidspunkt vil komme, om vederlæggelse af folketingsmedlemmer. Men for nu kan jeg sige, at vi støtter forslaget.

Kl. 13:41

Formanden (Søren Gade):

Der er ingen korte bemærkninger, så vi siger tak til hr. Peter Kofod. Og jeg byder nu velkommen til hr. Noah Sturis fra Alternativet.

Kl. 13:41

(Ordfører)

Noah Sturis (ALT):

Tak for ordet. Det føles lidt ambivalent at skulle behandle et lovforslag, som handler om at forbedre vilkårene for, at folketingsmedlemmer kan få bedre uddannelsesvilkår, når regeringen samtidig vil halvere kandidatuddannelser og forringe vilkårene for resten. Men fra Alternativets side støtter vi som udgangspunkt forslaget, for vi har ligesom mange andre herinde en vision om livslang læring og går generelt ind for bedre muligheder for, at alle kan efteruddanne sig. Vi synes især, det er fornuftigt, at forslaget åbner op for, at nuværende folketingsmedlemmer kan opkvalificere sig i forhold til deres nuværende politiske arbejde, og vi synes i virkeligheden, at det måske er der, forslaget har mest værdi.

Så med de bemærkninger støtter vi som udgangspunkt forslaget. Tak for ordet.

Kl. 13:42

Formanden (Søren Gade):

Der er ingen korte bemærkninger, så vi siger tak til hr. Noah Sturis. Og jeg byder nu velkommen til hr. Kim Edberg Andersen fra Nye Borgerlige.

Kl. 13:42

(Ordfører)

Kim Edberg Andersen (NB):

Tak for det, formand. Nye Borgerlige kommer til at støtte forslaget. Vi synes faktisk, at læring er vigtigt hele livet. På det sådan lidt mere personlige plan vil jeg indrømme, at jeg nok kommer til at gabe over for meget, hvis jeg havde tænkt mig at videreuddanne mig, mens jeg samtidig sidder herinde med mine 38  ordførerskaber. Men sådan er der jo forskel på arbejdsbyrden rundtomkring.

Men vi kommer i hvert fald til at støtte forslaget. Vi synes, det er fornuftigt med læring, også mens man sidder i Folketinget.

Kl. 13:42

Formanden (Søren Gade):

Der er ingen korte bemærkninger, så vi siger tak til hr. Kim Edberg Andersen.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Udvalget for Forretningsordenen. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

3) 1. behandling af lovforslag nr. L 100:

Forslag til lov om ændring af lov om folkeskolen. (Permanentgørelse af forsøg med internationale udskolingslinjer).

Af børne- og undervisningsministeren (Mattias Tesfaye).

(Fremsættelse 30.03.2023).

Kl. 13:43

Forhandling

Formanden (Søren Gade):

Forhandlingen er åbnet. Første ordfører er hr. Kris Jensen Skriver, Socialdemokratiet.

Kl. 13:43

(Ordfører)

Kris Jensen Skriver (S):

Tak for ordet. I snart 10 år har der kørt en forsøgsordning med mulighed for oprettelse af internationale linjer i udskolingen. Det har givet mulighed for at gennemføre op til 50 pct. af undervisningen, primært i naturfagene, på engelsk og dermed fravige folkeskolelovens forudsætning om dansk som undervisningssprog. Forsøget står nu til at udløbe, og en evaluering viser, at muligheden for etablering af sådanne internationale udskolingslinjer har haft en række positive effekter, bl.a. i forhold til elevernes engelskkundskaber og trivsel. Med baggrund i de mange år, hvor forsøget har kørt, står vi derfor på et solidt grundlag, når vi førstebehandler lovforslaget i dag.

Med lovforslaget foreslås det at permanentgøre forsøget, så det fremover bliver muligt for alle folkeskoler at oprette internationale udskolingslinjer, hvor undervisningen i et vist omfang foregår på engelsk. Der er ikke noget tvang i det her – det er en mulighed – og det gør det muligt for dem, der har kørt forsøget, at fortsætte videre. Det her lovforslag handler således ikke om at ændre grundlæggende i den måde, der drives skole på, eller i det sprog, der tales ude i den danske folkeskole. Der er i stedet tale om en ekstra mulighed for de skoler, der kan se et potentiale og en efterspørgsel, og som i øvrigt kan finde de kompetencer, der er nødvendige for at kunne drive dette tilbud.

Samtidig holder vi fast i, at undervisningen skal foregå på dansk i de mere kulturbærende fag som historie, samfundsfag og kristendom. Og prøverne i alle fag skal foregå på dansk.

I Socialdemokratiet hilser vi forslaget velkommen, ligesom forslaget bredt set møder opbakning i høringssvarene. Vi tror på, at de skoler, der vælger at tage imod denne mulighed, kan skabe et anderledes og for nogle elever motiverende og spændende tilbud; et tilbud, hvor kvaliteten selvfølgelig skal være til stede, så vores unge mennesker kan tilegne sig nogle stærke sproglige kompetencer, som kan gavne dem i deres videre uddannelse og arbejdsliv.

Jeg tror på, at det vil være et tilbud, som kan være til gavn for de elever, der godt kan bruge ekstra udfordringer. I min tid som lærer i folkeskolen har jeg mødt de elever, der godt kunne bruge ekstra udfordringer for, at deres potentiale blev udfoldet. Og det er i virkeligheden en af de helt centrale opgaver for den danske folkeskole, nemlig at kunne favne og ramme bredt.

Samtidig finder vi, at det er en god mulighed i forhold til den vigtige frisættelsesdagsorden, som også kører på skoleområdet over de næste år; en dagsorden, vi som parti har store forventninger og forhåbninger til. Det handler nemlig om, at skolerne skal have mere frihed til at bestemme, hvordan de tilrettelægger undervisningen. Lovforslaget her skal ses som et led heri, fordi det åbner nogle nye muligheder.

Vi har i Socialdemokratiet stor tiltro til det dygtige faglige personale, der er ude i vores folkeskoler, og vi tror på, at man lokalt bedst ved, hvordan skolen bedst drives. Opgaven fra vores side er at skabe nogle gode rammer. Med afsæt i en evaluering, som viser stærke sproglige kundskaber og højere trivsel, finder vi god grund til at tro, at dette lovforslag kan være et led heri. På baggrund af dette kan jeg meddele, at Socialdemokratiet støtter forslaget.

Kl. 13:46

Formanden (Søren Gade):

Tak for det. Der er et par enkelte korte bemærkninger. Den første er fra fru Lotte Rod, Radikale Venstre.

Kl. 13:46

Lotte Rod (RV):

Tak for mange fine pointer i talen. Jeg vil gerne spørge Socialdemokratiets ordfører, om den her mulighed for at lave internationale udskolingslinjer både skal gælde i folkeskolen og på de frie skoler.

Kl. 13:47

Formanden (Søren Gade):

Ordføreren.

Kl. 13:47

Kris Jensen Skriver (S):

Tak for spørgsmålet. Som det jo fremgår af det høringsmateriale, der er lavet, handler det her lovforslag udelukkende om at permanentgøre det forsøg, der har været ude i folkeskolen. Derfor er det begrænset hertil. Det er også sådan i dag, at der ligger nogle muligheder for f.eks. friskolerne for at lave de her linjer. Men forslaget her handler om folkeskolen.

Kl. 13:47

Formanden (Søren Gade):

Fru Lotte Rod.

Kl. 13:47

Lotte Rod (RV):

Hvad er Socialdemokratiets holdning til, om friskoler også skal have mulighed for at lave internationale udskolingslinjer?

Kl. 13:47

Formanden (Søren Gade):

Ordføreren.

Kl. 13:47

Kris Jensen Skriver (S):

Tak. Holdningen er, at der ligger nogle muligheder i lovgivningen allerede i dag for, at friskolerne kan lave det her. Jeg bemærker også, at Friskoleforeningen i deres høringssvar bakker fuldstændig op om det her lovforslag. Så jeg mener faktisk, at friskolerne i vid udstrækning i dag har mulighederne for også at lave nogle anderledes linjer.

Kl. 13:47

Formanden (Søren Gade):

Hr. Alex Ahrendtsen, Dansk Folkeparti.

Kl. 13:47

Alex Ahrendtsen (DF):

De videregående uddannelser har i mange år haft mulighed for at udbyde uddannelser på engelsk, og derfor har vi et ret godt grundlag at vurdere dette på. Vi ved også, at der er lavet en række store analyser og rapporter om effekten af det, og flere af dem konkluderer, at underviserne formidler dårligere, fordi det ikke er deres modersmål, når de skal gøre det på engelsk. De viser også, at de studerende – og det er jo voksne mennesker – får mindre ud af undervisningen, når det foregår på engelsk. Hvorfor, i dette lys, synes Socialdemokratiet så, at det er en god idé, at folkeskoleelever nu skal undervises af undervisere på engelsk, når vi har erfaringer fra videregående uddannelser for, at det faktisk sænker niveauet?

Kl. 13:48

Formanden (Søren Gade):

Ordføreren.

Kl. 13:48

Kris Jensen Skriver (S):

Tak for spørgsmålet. Nu mener jeg jo ikke, at vi ved at gennemføre det her lovforslag gør det sådan, at der udelukkende skal undervises på engelsk ude i folkeskolen, i og med at det er en mulighed for skolerne at gribe, og at det handler om, at man kan undervise på engelsk i op til 50 pct. af undervisningstiden, primært i naturfagene. Derfor vil dansk stadig væk klart være det sprog, der er forudsætningen ude i skolen, og det vil også stadig væk være sådan, at de elever, der er på de her linjer, skal gennemføre deres prøver på dansk. Det er jo også sådan, at man skal finde nogle lærere, der har linjefagskompetence i engelsk, til at lave den her undervisning. Så på den baggrund mener jeg at vi er sikret i forhold til det, som ordføreren spørger om.

Kl. 13:49

Formanden (Søren Gade):

Hr. Alex Ahrendtsen.

Kl. 13:49

Alex Ahrendtsen (DF):

Så ordføreren anerkender, at niveauet bliver sænket, når der bliver undervist på engelsk. Rapporterne viser, at undervisernes kompetencer og formidlingsevner sænkes, når det foregår på videregående uddannelser. Ergo må vi også forvente, at det sker i de fag i folkeskolen, når det foregår på engelsk. Er ordføreren slet ikke bekymret, når ordføreren anerkender, at det er sådan?

Kl. 13:49

Formanden (Søren Gade):

Ordføreren.

Kl. 13:49

Kris Jensen Skriver (S):

Nu tror jeg, at hr. Alex Ahrendtsen binder mig noget på ærmet, som jeg ikke helt sagde, så jeg skal prøve at udtrykke mig lidt klarere her. Når jeg kigger på de evalueringer, der er lavet, så viser det, at man f.eks. i engelsk naturligt får nogle bedre kompetencer med den her undervisning. Derfor tror jeg på, at det her er en mulighed for netop de elever, der savner nogle ekstra udfordringer, for at give dem et ekstra værktøj i værktøjskassen i deres videre liv. For vi ved, at der skal være mere fokus på det internationale; der er mere handel osv. fremadrettet. Derfor deler jeg ikke den bekymring, som spørgeren har for det her lovforslag.

Kl. 13:50

Formanden (Søren Gade):

Hr. Kim Edberg Andersen, Nye Borgerlige.

Kl. 13:50

Kim Edberg Andersen (NB):

Jeg vil godt sige, at som udgangspunkt er vi for forslaget, men jeg synes faktisk, at ordføreren glider lidt nemt hen over de her analyser, der tidligere blev lavet på universitetsniveau, der netop viste, at når danske undervisere forsøgte at undervise en klasse på engelsk og danske elever, nu på universitetsniveau, skulle modtage undervisning på engelsk, så blev fagligheden faktisk sat sådan lidt ud på et sidespor.

Det er nok det, der er min bekymring i forhold til det her, nemlig om man, når ordføreren er så uklar i sin melding om det, så i det hele taget har gjort sig klart, at den her faglighed er lige så vigtig at få med, som at der gives undervisning på engelsk og mulighed for en international udskolingslinje.

Kl. 13:51

Formanden (Søren Gade):

Ordføreren.

Kl. 13:51

Kris Jensen Skriver (S):

Jeg deler ikke den her bekymring for, at man på den måde får nogle dårligere kompetencer ved det her. Jeg ser det her som en mulighed for en skole, hvis man vurderer, at man kan lave det her tilbud kvalitativt godt; så får man netop den mulighed. Det er jo også en del af den frisættelsesdagsorden, hvor man får et ekstra værktøj i værktøjskassen, ligesom man i dag kan lave internationale linjer inden for eksempelvis sport.

Derfor anerkender jeg ikke den præmis. Jeg glæder mig over, at Nye Borgerlige bakker op om forslaget, som jeg tror kan blive rigtig godt for nogle af de elever, der særlig mangler nogle ekstra udfordringer ude i folkeskolen.

Kl. 13:51

Formanden (Søren Gade):

Hr. Kim Edberg Andersen.

Kl. 13:51

Kim Edberg Andersen (NB):

Jeg føler stadig væk, at ordføreren glider lidt af på det. Det er en reel bekymring i forhold til et forholdsvis godt forslag, men det ser ud, som om det er vigtigere at få gennemført forslaget, altså at koble engelsk på i forbindelse med at frisætte. Vi skal huske, at det er folkeskoleelever i 7.-9. klasse, der i forvejen er ved at lære engelsk, som nu skal lære at tale om naturfag på engelsk. Så jeg synes faktisk, at ordføreren måske skal italesætte det her problem i udvalgsbehandlingen og finde en løsning på at sikre kvaliteten.

Kl. 13:52

Formanden (Søren Gade):

Ordføreren.

Kl. 13:52

Kris Jensen Skriver (S):

Jeg anerkender fuldstændig, at der skal være kvalitet i det her tilbud, og der er det, jeg har tiltro til det dygtige personale, der er ude i skolerne, altså i forhold til at sikre den kvalitet, der skal være i det.

Kl. 13:52

Formanden (Søren Gade):

Tak for det. Der er ikke flere korte bemærkninger, og vi siger tak til hr. Kris Jensen Skriver. Jeg byder velkommen til fru Anni Matthiesen fra Venstre.

Kl. 13:52

Forhandling

(Ordfører)

Anni Matthiesen (V):

Tak for det, formand. Med dette lovforslag permanentgøres forsøget med internationale udskolingslinjer i folkeskolen. Evalueringer af forsøget har nemlig vist, at eleverne på de internationale linjer klarer sig bedre i engelsk ved afgangsprøven, og faktisk trives de også bedre socialt. Det mener vi egentlig er rigtig positivt, og man kan også sige, at forsøget har opnået sit formål.

Jeg synes faktisk, at det er rart, når vi ser, at der er forsøg, der nu har været afprøvet rundtomkring, at vi så også gør det til virkelighed fremadrettet. Det betyder også, at med lovforslaget her kan de skoler, som ønsker det, fortsætte med de her linjer, og skoler, der vil prøve kræfter med de her internationale linjer, får friheden til at oprette dem. Det er intet krav, at skolerne skal oprette internationale linjer, og det er vigtigt at sige, at der jo er den her frihedsdagsorden i det, at det er noget, den enkelte skole tager stilling til.

Så Venstre kommer til at stemme for forslaget, og især synes vi, at det er et godt skridt på vejen mod en skole med mere frihed til lokal forankring. Tak.

Kl. 13:54

Formanden (Søren Gade):

Tak. Der er korte bemærkninger. Først er det fra hr. Alex Ahrendtsen, Dansk Folkeparti.

Kl. 13:54

Alex Ahrendtsen (DF):

Venstre er jo et liberalt parti. Hvordan har ordføreren det med, at man nu med dette lovforslag, hvis det går igennem, ved hjælp af skattekroner får mulighed for at konkurrere med private foretagender?

På privatskoler og friskoler er der jo internationale linjer, og der er mange forældre, der er glade for det. Nu bliver det så muligt for en kommune, med skatteborgernes penge i ryggen, at oprette sådan nogle internationale udskolingslinjer, og man går dermed ind og konkurrerer med friskoler og privatskoler. Hvordan har ordføreren det med det som medlem af et liberalt orienteret parti?

Kl. 13:54

Formanden (Søren Gade):

Ordføreren.

Kl. 13:54

Anni Matthiesen (V):

Tak til Dansk Folkepartis ordfører for spørgsmålet. Jeg må sige, at jeg har det sådan, også som et liberalt menneske, at jeg egentlig synes, at på den her måde kommer der måske en mere lige konkurrence, kan man sige. Jeg ved godt, som Dansk Folkepartis ordfører siger, at der på en eller anden måde er nogle skattekroner med. Men det er jo helt generelt sådan, at ja, vi støtter folkeskolen med skattekroner, og det, at man nu også giver rigtig mange skoleelever i folkeskolen mulighed for at få de her muligheder, synes jeg faktisk ikke er et problem. Måske ordføreren også har læst høringssvarene fra Friskoleforeningen. Der ser jeg heller ikke, at de har bekymringer i den retning.

Kl. 13:55

Formanden (Søren Gade):

Hr. Alex Ahrendtsen.

Kl. 13:55

Alex Ahrendtsen (DF):

Så det er ikke noget problem, at en kommune, en folkeskole kan give et gratis tilbud om internationale udskolingslinjer, og at der i samme kommune så er en friskole, hvor forældrene delvis skal betale for undervisningen i det internationale. Det er ikke noget problem, og man ser ikke, at der er en konkurrenceulighed?

Kl. 13:56

Formanden (Søren Gade):

Ordføreren.

Kl. 13:56

Anni Matthiesen (V):

Nej, jeg synes ikke, det er et problem. Det er klart, at hvis man som Dansk Folkepartis ordfører ønsker at tage de negative briller på, så kan man jo altid kan finde et eller andet hår i suppen. Jeg må sige, at jeg glæder mig over, at der nu generelt på landsplan er rigtig mange flere elever, som forhåbentlig kan få gavn af det her.

Kl. 13:56

Formanden (Søren Gade):

Fru Lotte Rod, Radikale Venstre.

Kl. 13:56

Lotte Rod (RV):

Hvad er Venstres holdning til, om friskolerne skal have den samme mulighed for at lave internationale udskolingslinjer som folkeskolen?

Kl. 13:56

Formanden (Søren Gade):

Ordføreren.

Kl. 13:56

Anni Matthiesen (V):

Det er jo sådan, at der egentlig er nogle gode muligheder i dag. Og fru Lotte Rod ved også udmærket godt, at vi i Venstre holder af de frie skoler, men jeg synes egentlig ikke, at det er noget, der har været efterspurgt af Friskoleforeningen. Og ja, hvis de kommer med nogle forespørgsler, tager jeg gerne en snak med dem.

Kl. 13:56

Formanden (Søren Gade):

Der er ikke flere korte bemærkninger, så vi siger tak til fru Anni Matthiesen, og jeg byder velkommen til hr. Rasmus Lund-Nielsen fra Moderaterne.

Kl. 13:57

(Ordfører)

Rasmus Lund-Nielsen (M):

Mange tak for ordet, formand. Fra skoleåret 2014/15 har det været muligt at etablere internationale udskolingslinjer som led i et rammeforsøg, og med det her lovforslag tilsigter vi så at permanentgøre den mulighed, så de skoler, der forsøgsvis har etableret de her internationale linjer, kan fortsætte som hidtil, og så nye skoler også har mulighed for at oprette dem, hvis de ønsker det.

Formålet med rammeforsøget har siden etableringen været at styrke elevernes faglige kompetencer, herunder fremmedsprogskompetencer, og deres lyst til at lære samt at styrke trivsel, alsidig udvikling og uddannelsesparathed, og evalueringen peger på, at en del af de her mål faktisk opnås. Skolerne i rammeforsøget oplever derudover et mindre frafald og en større søgning. Alt i alt peger det på, at ordningen altså har positive effekter.

I Moderaterne vægter vi internationalt udsyn højt. Vi bor jo 5,8 millioner mennesker i en verden med 8 milliarder, så det er vigtigt, at vi udstyrer fremtidige generationer med kompetencer til at kunne begå sig internationalt. Derfor vil jeg gerne takke ministeren for at fremsætte lovforslag L 100, som vi i Moderaterne støtter. Tak for ordet.

Kl. 13:58

Formanden (Søren Gade):

Der er en enkelt kort bemærkninger. Hr. Alex Ahrendtsen, Dansk Folkeparti.

Kl. 13:58

Alex Ahrendtsen (DF):

Hvordan har ordføreren det med, at analyser og rapporter fra videregående uddannelser viser, at studerende, når de bliver undervist på engelsk, får mindre ud af undervisningen, end hvis den var på dansk, og at undervisere, der underviser på engelsk, ofte har sværere ved at forklare komplicerede sammenhænge end på dansk? Man må gå ud fra, at det samme gør sig gældende i folkeskolen og måske endda med en større effekt, fordi det drejer sig om børn og unge.

Kl. 13:58

Formanden (Søren Gade):

Ordføreren.

Kl. 13:59

Rasmus Lund-Nielsen (M):

Jeg deler egentlig dine tanker om, at det kan være svært for nogle studerende. Jeg har jo selv været underviser på universitetet i 10 år, og jeg oplever egentlig, at rigtig mange studerende synes, at det faktisk er en ret stor omvæltning, altså det her med at blive undervist på primært dansk igennem 12 år og så pludselig på universitetet at skulle undervises og læse et stort pensum på engelsk. Det er en udfordring og en omvæltning for mange, og i det perspektiv tænker jeg egentlig, at det her jo faktisk kan klæde dem bedre på til universitetet og til, at der er den store forventning om, at de faktisk er rigtig dygtige til engelsk. Der tænker jeg egentlig, at det her kan klæde dem på til det.

Så rejser du også en bekymring i forhold til undervisernes kompetencer, og der tænker jeg umiddelbart – det fremgår også af de evalueringer, der har været – at det, der har været problemet, er at finde nogle lærere, som faktisk har kompetencerne til det, og vi skal jo så sikre, at der findes de her lærere, og det har jeg indtryk af at de lykkedes med på forsøgsskolerne.

Kl. 13:59

Formanden (Søren Gade):

Hr. Alex Ahrendtsen.

Kl. 14:00

Alex Ahrendtsen (DF):

Tak for ærligheden. Det sætter jeg pris på. Synes ordføreren ikke, at det er et problem, at man bruger naturvidenskabelige fag til sprogundervisning – for det er jo egentlig det, som bliver undersøgt og vægtet i de her undersøgelser – i stedet for at man vægter det faglige indhold, nemlig det naturvidenskabelige? Er det ikke et problem i sig selv, at man gør flere fag til sprogfag?

Jeg kan godt forstå, at eleverne bliver bedre til engelsk, når de får flere konfrontationstimer på engelsk, men det må være det naturvidenskabelige indhold, der er det afgørende, og ikke det sproglige. Ellers blander man jo tingene sammen.

Kl. 14:00

Formanden (Søren Gade):

Ordføreren.

Kl. 14:00

Rasmus Lund-Nielsen (M):

Umiddelbart ser jeg ikke den konflikt. For det, de bliver undervist i på engelsk, er jo trods alt stadig væk det naturvidenskabelige. Så jeg tænker godt, at de kan lære det naturvidenskabelige, og når det så bliver formidlet på engelsk, så har det den sidegevinst, at de også bliver bedre til engelsk. Derudover fremgår det også, at det er op til 50 pct., så der vil jo stadig væk også være undervisning i naturvidenskabelige fag på dansk.

Kl. 14:01

Formanden (Søren Gade):

Tak for det. Der er ikke flere korte bemærkninger. Vi siger tak til hr. Rasmus Lund-Nielsen. Og jeg gør lige opmærksom på, at vi ikke bruger tiltaleformen du her i salen. Jeg giver nu ordet til hr. Jacob Mark, Socialistisk Folkeparti.

Kl. 14:01

(Ordfører)

Jacob Mark (SF):

Tak for det. Jeg har lovet at hilse fra Enhedslisten, hvis ordfører er blevet syg, og sige, at Enhedslisten bakker op om forslaget. Og det gør SF også. Men jeg er nok ikke så jublende begejstret som de foregående ordførere, og det her er heller ikke noget, der har været meget vigtigt for SF.

Man kan vel sige, at vi er stillet over for to vægtskåle, hvor det, der er i den ene vægtskål, som taler for, er, at hele skoleverdenen faktisk ønsker det her og bakker op om forslaget. Skolelederne, lærerne, KL og professionshøjskolerne synes alle sammen, at det er en god idé; det er alle sammen mennesker, som SF lytter til, og som vi synes man skal lytte til. Det, der også taler for, er, at forsøget er gået rigtig godt, at det ligesom har fremmet elevernes motivation og trivsel, og at det har styrket deres sprogkundskaber. Og den sidste og meget vigtige ting for mig er, at det øger friheden for skolerne til at lave den skoledag, man synes giver bedst mening for børnene.

Det, der taler imod, er egentlig nogle af de ting, som hr. Alex Ahrendtsen også er inde på. Altså, vil det her egentlig give en bedre skole? Vil det egentlig betyde, at man udvander det danske sprog, ligesom man har set det på nogle af de videregående uddannelser? Vil det her være en type tilbud, som der er nogle børn, som måske ikke er så ressourcestærke, der ikke føler sig hjemme i? Er det her i virkeligheden en mulighed for at sige: Vi ved godt, at det her tilbud, hvor man taler rigtig meget engelsk, tiltrækker én type børn og afskrækker en anden type børn? Det er jo det, man har set på nogle ungdomsuddannelser, hvor man har noget lignende. Dét er min bekymring: Altså, giver det en bedre skole?

Når vi er tippet til et ja og til at være for forslaget, er det, fordi vi går meget op i, at skolerne skal have mere frihed til at lave skole på den måde, som de synes giver bedst mening, og fordi skoleverdenen bakker op om det her. Men jeg er bekymret over det, og jeg ønsker egentlig også aktivt at holde øje med det, og derfor har vi det tilbud til Dansk Folkeparti, at hvis man ønsker f.eks. at lave et ændringsforslag om at skrive ind i loven, at det her er noget, man skal følge, eller at der skal være en revision af loven efter en periode, så vil SF være åbne for det. Jeg er ikke sådan jublende begejstret for, at det der med specialiserede linjer sniger sig ind i den almene skole alle mulige steder på alle mulige mærkelige måder. Så jeg er nok lidt skeptisk over for det her forslag, men synes trods alt, at med de her mange kloge mennesker, der taler for det, og fordi forsøget er gået godt, så må vi se, hvordan det går. Så ja, vi kunne godt være friske på en revision af loven, og jeg er lidt skeptisk.

Så vil jeg sige, at KL jo har lavet det glimrende forslag, at man, når man nu er i gang med at give mere frihed på udskolingslinjer med hensyn til internationale sprog, også giver mere frihed i forhold til praktisk-musiske valgfag, og at man i det hele taget giver mere frihed i udskolingen. Der synes jeg måske, at man er startet småt ved at give frihed på det her område, og der kunne jeg måske godt tænke mig, at man – med de mange rosende ord og de mange bemærkninger om, at frihed er godt – lige gik skridtet videre, og derfor ville jeg også være åben for, at når man alligevel havde sækken åben, så også åbnede for mere frihed på f.eks. valgfagene. Det er et tilbud til de mange partier, der er i salen, og det tror jeg skal være min sidste bemærkning, og at SF altså bakker op om forslaget.

Kl. 14:05

Formanden (Søren Gade):

Tak for det. Der er nogle enkelte korte bemærkninger. Den første er fra hr. Alex Ahrendtsen fra Dansk Folkeparti.

Kl. 14:05

Alex Ahrendtsen (DF):

Tak for den nuancerede tilgang. Vi kan sagtens finde ud af at lave et lille ændringsforslag sammen. Det ville måske være lidt usædvanligt, i og med at SF stemmer for og vi kommer til at stemme imod, men det er jo en lille praktisk ting. Derfor kan vi jo godt lave et fint lille ændringsforslag, der sørger for en revision og en evaluering. For jeg er ikke sikker på, at det er så god en ting, som man siger. Professionshøjskolerne advarer jo også i deres høringssvar, bl.a. på grund af den viden, man har, om effekten af engelskundervisningen på de videregående uddannelser. Kan det ikke få ordføreren til at skifte holdning og i sidste ende stemme nej, når nu professionshøjskolerne advarer?

Kl. 14:05

Formanden (Søren Gade):

Ordføreren.

Kl. 14:05

Jacob Mark (SF):

Som jeg forstår det, er deres bekymring, om man har undervisere, der har kompetencer, der er gode nok til, at man kan lave nogle udskolingslinjer, hvor eleverne får noget ud af det. Den bekymring har jeg også, men der har jeg så også den forhåbning – og det er jo det, der er med frihed – at man kun sætter de her udskolingslinjer i gang ude lokalt, hvis der faktisk er de undervisere, og hvis man faktisk tror på, er det her vil gøre skoledagen bedre for børnene. Ellers håber jeg bestemt ikke, man sætter det i gang. Men det er jo noget af det, man kunne følge, hvis man lavede sådan en revisionsbestemmelse.

Kl. 14:06

Formanden (Søren Gade):

Hr. Alex Ahrendtsen.

Kl. 14:06

Alex Ahrendtsen (DF):

Professionshøjskolerne advarer jo også om det faglige niveau, bl.a. på grund af erfaringerne fra videregående uddannelser, hvor man har undervisere, som kan undervise på engelsk, men hvor det faglige indhold falder i niveau, og hvor de studerende lærer mindre, fordi det ikke foregår på deres modersmål. Det er jo en bekymring, som man har. Får det ikke ordføreren til i sidste ende måske at hælde til det mere skeptiske og så stemme nej, når vi ved, det er sådan?

Kl. 14:07

Formanden (Søren Gade):

Ordføreren.

Kl. 14:07

Jacob Mark (SF):

Den bekymring deler jeg egentlig, og det var derfor, jeg brugte billedet med de to vægtskåle. På grund af den vægtskål, der hedder mere frihed til skolerne, som er den vigtigste vægtskål, jeg overhovedet har i skolepolitikken, og som jeg har kæmpet for i mange år, så stemmer vi ja her. Vi håber, at det her meget lille forslag kan føre til mere frihed, også på andre områder i den danske folkeskole.

Men jo, jeg er lidt bekymret for det her, og det er også derfor, jeg var lidt overrasket over, at det er et af de første forslag, vi skal behandle i den her samling.

Kl. 14:07

Formanden (Søren Gade):

Hr. Kris Jensen Skriver, Socialdemokratiet.

Kl. 14:07

Kris Jensen Skriver (S):

Tak for det. Og tak til ordføreren for en god og meget nuanceret holdning til det her. Jeg er selvfølgelig – hvad skal man sige – mere positivt indstillet over for det her, end ordføreren er, men der var nogle gode nuancer og nogle gode overvejelser, også i forhold til friheden. Når jeg kigger på folkeskolen, tænker jeg, at ordføreren og jeg er helt enige om, at folkeskolen skal kunne løfte dem, der er fagligt udfordret.

For 5-6 måneder siden, altså før folketingsvalget, stod jeg selv med en 9. klasse. Og derude i folkeskolen sad der bare et par elever i hver klasse, som også fortjente at blive udfordret ekstra, fordi de egentlig var rigtig godt med. Anerkender ordføreren, at det her kan være et rigtig godt tilbud til den type elever?

Kl. 14:08

Formanden (Søren Gade):

Ordføreren.

Kl. 14:08

Jacob Mark (SF):

Der er da ingen tvivl om, at der vil være en gruppe af elever, for hvem det her er et rigtig godt tilbud – at det er fedt og sjovt og en ekstra udfordring. Og dem skal vi i virkeligheden gøre meget mere for, end vi gør i dag. Det er også noget, vi har besluttet i »Aftale om det fremtidige evaluerings- og bedømmelsessystem i folkeskolen«.

Min bekymring går bare lidt på de elever, som altid kommer i klemme, når politikere og skolefolk får gode idéer, altså når vi lige pludselig siger, at nu kan man bare afskaffe det periodiske system og lave al undervisning projektorienteret og alt også kan foregå på andre sprog. Altså, der er bare nogle elever, der bliver fuldstændig tabt i det der, for det, de har brug for, er egentlig en rimelig stabil skoledag, hvor man ved, hvad det er, man får, og det skal gerne være på dansk. Jeg håber, at man ude lokalt sørger for at rumme begge type elever.

Kl. 14:08

Formanden (Søren Gade):

Hr. Kris Jensen Skriver.

Kl. 14:09

Kris Jensen Skriver (S):

I virkeligheden synes jeg jo at det her handler om at give et nyt værktøj til værktøjskassen, sådan at man netop ude lokalt kan gribe muligheden, hvis man vil. Og synes man ikke, at man har kompetencerne på skolen eller ikke har muligheden for det, så kan man jo lade være. Så jeg vil bare høre, om ordføreren anerkender, at det her er en mulighed for skolerne – det er jo ikke noget, man skal.

Kl. 14:09

Formanden (Søren Gade):

Ordføreren.

Kl. 14:09

Jacob Mark (SF):

Det anerkender jeg; ellers havde SF heller ikke stemt for.

Kl. 14:09

Formanden (Søren Gade):

Hr. Rasmus Lund-Nielsen, Moderaterne.

Kl. 14:09

Rasmus Lund-Nielsen (M):

Tusind tak for en nuanceret tale. Jeg har egentlig bare et enkelt spørgsmål, for jeg ved, at ordføreren ligesom jeg går meget op i elevernes trivsel. Og jeg overvejer selv, hvad årsagen kan være til, at evalueringen her viser, at de faktisk får en øget trivsel. Jeg har ikke selv et svar på det, men jeg tænker på, om ordføreren har nogen idé om, hvad årsagen kan være til, at evalueringen peger på, at der kommer en øget trivsel i de her udskolingslinjer, hvor det er internationalt.

Kl. 14:10

Formanden (Søren Gade):

Ordføreren.

Kl. 14:10

Jacob Mark (SF):

Altså, jeg har jo ikke belæg for det, jeg siger nu. Jeg er også politiker, så derfor siger jeg det alligevel. (Munterhed). Men det, jeg synes jeg typisk har set i den danske folkeskole, er, at når nogle skoler eller nogle kommuner aktivt selv går ind i et forsøg og siger, at det her vil de, og de har en masse gode idéer, så giver det bare en masse god energi, og det betyder også, at eleverne får bedre trivsel, for de kan jo mærke den energi, og de har måske endda været med til selv at tilrettelægge forsøget.

Når det så bliver permanent og noget, alle kan gøre, og der måske ikke ligger den der energi i det, så kan jeg være bekymret for, om man vil se den samme trivsel, eller om det lige pludselig vil være kommunalpolitikere, der har en helt vildt stor drøm om, at det her skal blive til virkelighed, som så siger: Det her skal alle skoler gøre. Det håber og tror jeg ikke, men det kan være min bekymring, og jeg tror, det er derfor, det har ført til øget trivsel.

Kl. 14:10

Formanden (Søren Gade):

Hr. Rasmus Lund-Nielsen.

Kl. 14:10

Rasmus Lund-Nielsen (M):

Jeg tænker, at ordføreren har ret i, at der er det her med, at man køber ind på det, og at man kan selv præge det. En anden tanke kunne være, at de jo så måske bliver udfordret på et niveau, der er højere, og oplever det, der i evalueringen kaldes en faglig trivsel. Er ordføreren enig i, at det også er vigtigt for trivsel, at eleverne ligesom bliver udfordret på det niveau, de nu engang er på?

Kl. 14:11

Formanden (Søren Gade):

Ordføreren.

Kl. 14:11

Jacob Mark (SF):

Ja, det er jeg fuldstændig enig i. Og der synes jeg fortsat, at vi har en opgave foran os, for når det kommer til de stærkeste elever og de mest udsatte elever, er vi ikke gode nok til at være der for nogen af de to grupper. Vi er ikke gode nok til at skabe de politiske rammer, der gør, at lærerne f.eks. sammen med pædagogerne har tid til at være der for de to grupper.

Kl. 14:11

Formanden (Søren Gade):

Der er ikke flere korte bemærkninger, så vi siger tak til hr. Jacob Mark. Og jeg giver nu ordet til fru Karina Adsbøl fra Danmarksdemokraterne.

Kl. 14:11

(Ordfører)

Karina Adsbøl (DD):

Tak for det, formand. Med forslaget foreslås det at give kommunalbestyrelsen kompetence til at beslutte at oprette internationale linjer på 7.-9. klassetrin, hvor grundskoleeleverne i op til 50 pct. af den samlede undervisningstid modtager undervisning på engelsk. Undervisningen på engelsk må primært finde sted i de naturvidenskabelige fag. Der har siden skoleåret 2014/15 været mulighed for det som led i et rammeforsøg. Formålet med forsøget har været at afdække, om fokus på den internationale vinkel med undervisning på engelsk i et vist omfang bidrager til at fremme elevernes faglige kompetencer, herunder fremmedsprogskompetencer, lyst til at lære, trivsel og alsidige udvikling. Og med forslaget her vil man gøre forsøgsordningen permanent.

Den foreslåede mulighed for at oprette internationale udskolingslinjer er altså en mulighed og ikke et krav for de skoler, der har forudsætninger herfor, herunder også de rette lærerkompetencer. Det er en forudsætning for forslaget, at der undervises på dansk i et omfang, så det sikres, at eleverne får tilstrækkelige forudsætninger for at aflægge test og prøver på dansk og dermed bestå folkeskolens afgangseksamen, der giver mulighed for at påbegynde en ungdomsuddannelse. Undervisningen skal i øvrigt være tilrettelagt således, at indholdet i alle fag, også øvrige sprogfag, følger folkeskoleloven, herunder Fælles Mål.

I Danmarksdemokraterne er vi positive over for forslaget, for evalueringen af forsøgsordningen viser jo, at elevernes kompetencer og trivsel er blevet præget i en positiv retning. Samtidig er det også positivt, at skolerne ikke pålægges krav, men får større frihedsgrader og bedre muligheder for at tilrettelægge undervisningen på baggrund af elevernes ønsker og faglige behov.

Der har været nogle af høringsparterne, som har stillet spørgsmål om muligheden for internationale linjer på fri- og privatskoler. F.eks. skriver Danmarks Private Skoler – grundskoler og gymnasier, at de ønsker, at alle børn og unge i Danmark får samme muligheder for faglig udvikling og trivsel, og foreningen stiller sig derfor kritisk over for, at forslaget om en permanentgørelse af internationale udskolingslinjer ikke også indebærer en ændring i lov om friskoler og private grundskoler, altså at frie grundskoler ikke får de samme muligheder, som folkeskoler får med lovforslaget her. Og så skriver de, at folkeskolen i denne kontekst får mere frihed til at tilbyde et anderledes undervisningstilbud for eleverne, end de frie grundskoler har.

Det kunne jeg da godt tænke mig at høre ministerens kommentar til, også i forhold til Frie Skolers Lærerforening, som hilser forslaget velkommen, men som også har en forventning om, at frie grundskoler får samme muligheder. De mener, at muligheden for at fravige forudsætningen om, at undervisningssproget er dansk, bør tilfalde alle grundskoler. Derfor henstiller foreningen til, at samme lovændring indarbejdes i friskoleloven, og det kunne jeg også godt tænke mig at høre ministerens kommentar til, når ministeren kommer herop på talerstolen.

Men alt i alt er vi i Danmarksdemokraterne positive over for lovforslaget.

Kl. 14:14

Formanden (Søren Gade):

Tak for det. Der er ingen korte bemærkninger, så vi siger tak til fru Karina Adsbøl. Og jeg byder nu velkommen til fru Helena Artmann Andresen fra Liberal Alliance.

Kl. 14:15

(Ordfører)

Helena Artmann Andresen (LA):

Tak. For Liberal Alliance er det virkelig vigtigt, at vi får en bedre folkeskole, og det her lovforslag er et skridt i den rigtige retning; jeg tror, vi alle sammen herinde har læst den årlige statusredegørelse, der kom, omkring folkeskolen, hvor det sås, at ingen af de mål, man satte sig, da man lavede folkeskolereformen, var indfriet.

Jeg synes, vi bliver nødt til at tage hånd om folkeskolen nu og de mange udfordringer, de slås med til daglig, og vi behøver og vi skal heller ikke opfinde den dybe tallerken igen. Vi skal kigge på vores lands mange velfungerende fri- og privatskoler, for frihed og ansvar virker, og i det her lovforslag er frihed og ansvar også grundstenen. Derfor er det meget positivt, at regeringen ønsker at permanentgøre forsøget med de internationale udskolingslinjer.

Evalueringerne af forsøget har været overvejende positive. F.eks. har de deltagende skoler oplevet, at der er flere, der har søgt hen til skolerne, og eleverne har oplevet større trivsel. Derudover viser evalueringerne også, at eleverne fra internationale udskolingslinjer ser, at de klarer sig markant bedre i engelsk ved folkeskolens afgangsprøver.

Liberal Alliance støtter lovforslaget og håber, at regeringen vil fremsætte flere frisættende forslag på skoleområdet.

Kl. 14:16

Formanden (Søren Gade):

Tak for det. Der er en enkelt kort bemærkning. Hr. Alex Ahrendtsen, Dansk Folkeparti.

Kl. 14:16

Alex Ahrendtsen (DF):

Liberal Alliance har altid været en stærk tilhænger af friskoler og privatskoler, bl.a. sammen med Dansk Folkeparti. Derfor undrer det mig lidt, at man stemmer for det her, for man gør det jo – hvordan skal jeg sige det på en pæn måde – lettere for forældre at fravælge en friskole med en international linje og så tilvælge en folkeskole med en international linje, for i folkeskolen er det gratis, mens man skal betale for at have sit barn på en friskole. Hvordan kan man som et liberalt parti gå ind for, at skatteyderne skal hjælpe til med, at folkeskolerne får internationale  udskolingslinjer og dermed gør det sværere for friskoler og private skoler at tiltrække elever til deres internationale udskolingslinjer?

Kl. 14:17

Formanden (Søren Gade):

Ordføreren.

Kl. 14:17

Helena Artmann Andresen (LA):

Som medlem af et liberalt parti er jeg også meget glad for konkurrence, og jeg tror, at der tit, når man som forældre og elev skal stå og vælge sin skole, er mange ting, man opvejer mod hinanden, og der er helt sikkert nogle anderledes værdier på fri- og privatskoler. Så jeg håber da ikke, at man bare vil tilvælge folkeskolen, fordi det er billigere. Men nu ser vi også gerne i Liberal Alliance, at koblingsprocenten bliver hævet. Men derfor vil jeg jo stadig væk ikke stemme imod det her forslag for at forringe mulighederne i folkeskolen. Vi ønsker jo en bedre folkeskole, der kan indrette sig mere, som den ønsker, og til elevernes bedste.

Kl. 14:18

Formanden (Søren Gade):

Hr. Alex Ahrendtsen.

Kl. 14:18

Alex Ahrendtsen (DF):

Så man støtter faktisk den ubalance ved at sige ja til dette forslag. Det er gratis at gå på en folkeskole med en international udskolingslinje, mens man skal betale for at gå på en privatskole. Skal jeg forstå det sådan, at Liberal Alliance ikke længere er tilhængere af at støtte og styrke friskolerne, men nu er blevet tilhængere af at styrke og støtte folkeskolerne?

Kl. 14:18

Formanden (Søren Gade):

Ordføreren.

Kl. 14:18

Helena Artmann Andresen (LA):

Liberal Alliance er tilhængere af at styrke både fri- og privatskoler og folkeskolen. Og med det her lovforslag støtter vi folkeskolen – hvis vi stemte imod det, ville vi ikke støtte nogen af dem.

Kl. 14:19

Formanden (Søren Gade):

Tak for det. Der er ikke flere korte bemærkninger, så vi siger tak til fru Helena Artmann Andresen, og jeg byder nu velkommen til fru Mai Mercado, Det Konservative Folkeparti.

Kl. 14:19

(Ordfører)

Mai Mercado (KF):

Tak for det, formand. Jeg har lige fået lov til at træde til som erstatning for fru Lise Bertelsen, men jeg har jo været ordfører på grundskoleområdet igennem mange år, og det er skønt at lytte til debatten – og det er et fantastisk område.

I Det Konservative Folkeparti har vi valgt at støtte det her lovforslag, og vi bakker altså op om at gøre den her ordning permanent. Vi har bemærket nogle vigtige ting, synes vi, i lovforslaget. Vi kan i evalueringen se, at forsøg med internationale udskolingslinjer viser et billede af, at eleverne klarer sig markant bedre i engelsk ved folkeskolens afgangsprøver sammenlignet med andre elever. Det synes vi er et resultat, som er meget sigende. Man kan også se, at det bliver bemærket, at det påvirker elevernes samlede trivsel i positiv retning. Så kunne man jo også få den tanke – uden sådan at have evidens for det – at man ved at have internationale udskolingslinjer kunne få en folkeskole, som kunne blive mere attraktiv i et lokalområde og dermed altså lettere kunne tiltrække elever og på den måde også skille sig ud.

Det eneste, vi er ærgerlige over, og som vi også kommer til at stille spørgsmål om i udvalgsbehandlingen, er, at det også i høringssvarene fremgår, at de frie grundskoler jo ikke får samme muligheder som folkeskolerne, ifald det her lovforslag bliver vedtaget. Det undrer vi os over, og derfor vil vi gerne undervejs i udvalgsbehandlingen bede ministeren svare på, om den samme lovændring kan blive indarbejdet i friskoleloven for at sikre alle grundskoler og børn samme undervisningsmuligheder. Det skal være ordene. Tak.

Kl. 14:21

Formanden (Søren Gade):

Tak for det. Der er ingen korte bemærkninger, så vi siger tak til fru Mai Mercado. Og jeg byder nu velkommen til fru Lotte Rod fra Radikale Venstre.

Kl. 14:21

(Ordfører)

Lotte Rod (RV):

Tak for det, formand. Hvor det skønt, at vi får lov til at få den her diskussion om sprog i skolen, også selv om det bare drejer sig om en lillebitte del af det. Så dermed også tak til Dansk Folkeparti for at kaste sig ind i den her debat, for det gør det jo også lidt nemmere at dele os efter anskuelse.

For jeg synes, det her forslag er fedt. Jeg har selv gået på tysk skole, og det vil sige – også til Dansk Folkeparti – at ud over dansk havde jeg jo samtlige timer på tysk. Jeg har lært historie, jeg har læst de forskellige værker, jeg har lært alt i naturfagene på tysk. Da jeg var færdig med det, rejste jeg til Frankrig og gik på gymnasiet der. Jeg kan jo godt genkende det, som Dansk Folkepartis ordfører her rejser, for det allerførste, jeg skulle, da jeg kom til Frankrig, var at læse »Kong Ødipus« på fransk, og jeg vil sige, at det måske var en lille smule over mit niveau. Så jeg anerkender selvfølgelig fuldstændig, at det jo er noget andet at tilegne sig noget på et andet sprog end sit modersmål, men for mig har det været den største gave at få lov til at vokse op med tysk og dansk som to sprog og to kulturer.

Jeg tror, at noget af det, der i virkeligheden har fyldt for lidt i debatten i dag, er det, som de her linjer jo kan, nemlig at skabe en faglig stolthed, at skabe en identitet, at skabe noget, som man er fælles om og begejstret for. Jeg drømmer jo om – det var SF's ordfører også inde på – at det her kunne være en start på at skabe den begejstring for, at man kan få lov til at fordybe sig, altså på ikke at have en folkeskole, hvor man skal skynde sig så meget igennem tingene, hvor der er så mange mål, og hvor det hele tiden handler om, at man skal videre til det næste, men en folkeskole, hvor man faktisk kan få lov til at blive rigtig god til noget. Jeg ville da elske, at der var plads til at lave virkelig fede forløb i skolen, musiske, kreative, æstetiske forløb. Nu er det så det internationale og det engelske, vi behandler i dag, men jeg synes i det hele taget, det er vigtigt at få en diskussion af, hvordan vi kan få en skole, hvor man kan få lov til at fordybe sig i ting; det er en meget, meget vigtig debat.

Så Radikale Venstre kan støtte det her forslag. Jeg er jo det samme sted, hvor jeg synes – det spurgte jeg også et par af de andre ordførere om, og jeg kunne høre, at den konservative ordfører havde bidt mærke i det samme – at der jo er en underlig skævvridning i, at hvis man er en friskole, så skal man lave en helt filial, altså finde en bygning, der ligger et andet sted, men hvis man er en folkeskole, så kan man bare lave det som en linje på skolen. Jeg synes, det er helt oplagt, at når vi næste gang skal kigge på friskolelovgivningen, så skal friskolerne da have den samme mulighed for at lave internationale linjer, som vi hermed giver folkeskolen.

Kl. 14:23

Formanden (Søren Gade):

Tak for det. Der er en enkelt kort bemærkning. Jeg giver ordet til hr. Alex Ahrendtsen, Dansk Folkeparti.

Kl. 14:23

Alex Ahrendtsen (DF):

Var den tyske skole, som fru Lotte Rod gik på, en tysk folkeskole, eller var det en tysk friskole, eller var det en tysk privatskole?

Kl. 14:24

Formanden (Søren Gade):

Ordføreren.

Kl. 14:24

Lotte Rod (RV):

Den er faktisk det hele på en gang, for den hedder Deutsche Privatschule Apenrade. Det er en privat skole, men for det tyske mindretal er det en folkeskole, og det vil sige, at det er noget så smukt som en folkeskole og en privatskole på en gang.

Kl. 14:24

Formanden (Søren Gade):

Hr. Alex Ahrendtsen.

Kl. 14:24

Alex Ahrendtsen (DF):

Det er jo en vigtig lille detalje, for det viser, at man sagtens kan have fremmedsprogede skoler i Danmark, nemlig som friskole eller privatskole, og derfor er der ingen grund til, at man giver folkeskolerne lov til det, i og med at man så også kommer til at konkurrere på ulige vilkår, hvilket jeg ikke synes er i orden. Det må et liberalt parti som Radikale Venstre jo kunne forstå. Så hvorfor stemmer man så ikke nej til det her?

Kl. 14:24

Formanden (Søren Gade):

Ordføreren.

Kl. 14:24

Lotte Rod (RV):

Men hvorfor er det et problem? Altså, jeg så da gerne, at der var mange flere, som havde lyst til at vælge den lokale skole til, så vi ikke får sådan en skole, hvor man synes, at man skal shoppe rundt mellem skolerne, men så det er naturligt for de fleste børn, at man går på den skole, man hører til, og så giver det da god mening, at der på den skole også kan laves en international linje. Jeg ser ikke nogen modsætning i, at man kan gøre det på både friskoler og i folkeskolen. Tværtimod er problemet jo lige nu, at friskolerne faktisk har dårligere forhold her end folkeskolen.

Kl. 14:25

Formanden (Søren Gade):

Så er der ikke flere korte bemærkninger til hr. Alex Ahrendtsen, men der er en fra hr. Kris Jensen Skriver, Socialdemokratiet.

Kl. 14:25

Kris Jensen Skriver (S):

Tak, og tak for talen og for en spændende debat her i dag. Jeg vil bare høre ordføreren, hvordan ordføreren læser det høringssvar, der er kommet fra Friskoleforeningen, som jo, i hvert fald som jeg læser det, ikke ser nogen udfordringer ved det her lovforslag. Jeg vil godt høre, hvad ordføreren siger til det høringssvar.

Kl. 14:26

Formanden (Søren Gade):

Ordføreren.

Kl. 14:26

Lotte Rod (RV):

Jeg har godt bidt mærke i, at man kun kan lave det på en friskole, hvis det er en egentlig filial og ikke en udskolingsskolingslinje. Jeg synes bare, det giver god mening, at der gælder de samme regler for folkeskolen og friskolen. Jeg anerkender sådan set ministerens svar – jeg har jo skrevet frem og tilbage med ministeren nogle gange for at se, om vi kunne gøre noget ved det undervejs her i behandlingen – om, at det her handler om folkeskolen, men jeg synes, det giver god mening, at friskolerne, næste gang vi kigger på dem, får den samme mulighed.

Kl. 14:26

Formanden (Søren Gade):

Så er der ikke flere bemærkninger fra hr. Kris Jensen Skriver, og så giver jeg ordet til hr. Rasmus Lund-Nielsen fra Moderaterne.

Kl. 14:26

Rasmus Lund-Nielsen (M):

Jeg vil gerne takke ordføreren for en tale, der hylder det internationale udsyn, og så stille det samme spørgsmål, som jeg stillede til SF's ordfører. Jeg synes, det er interessant, at trivslen øges med de her forsøg. Hvad tænker ordføreren kan være årsagen til det? For du har jo om nogen kendskab til en skole, der underviser på et andet sprog.

Kl. 14:27

Formanden (Søren Gade):

Ordføreren.

Kl. 14:27

Lotte Rod (RV):

Jeg har ikke været dybt nede i tallene, så lidt ligesom SF's ordfører må jeg sige, at det står for min egen regning, og at jeg ikke kan tage nogen forskere til indtægt for det. Men jeg forestiller mig, at der er en særlig faglig identitet – altså at det for de elever, der går på den internationale udskolingslinje, er lidt på samme måde, som vi kan se på erhvervsskolerne, nemlig at der er en enorm faglig stolthed forbundet med ens fag. Og her er det jo knyttet op på noget internationalt. Der er sikkert nogle, der gerne vil ud; måske er der nogle, der, ligesom jeg gjorde, drømmer at komme ud i verden og blive udvekslingsstudent. Måske taler de sammen om nogle ting. Måske er de bare begejstret for det og har et fællesskab om det.

Jeg tror, at vi i hele det her spørgsmål om trivsel nu har et stort behov for at komme væk fra, at alt skal være noget, der handler om noget inde i den enkelte, og at der er noget galt med den enkelte, og at man skal forholde sig til ens egne mål. For vi har som mennesker brug for at være en del af noget, der er større. Og i det her tilfælde er det så måske det internationale udsyn og det, at man måske nogle gange også bander over, at det er svært at lære det her på engelsk, som binder eleverne sammen, og som dermed giver et fællesskab og skaber trivsel.

Kl. 14:28

Formanden (Søren Gade):

Hr. Rasmus Lund-Nielsen.

Kl. 14:28

Rasmus Lund-Nielsen (M):

Jeg er meget enig med ordføreren. Jeg tænker også, som jeg nævnte over for SF's ordfører, at det også kan have noget at gøre med, at de i højere grad bliver tilpas udfordret på det niveau, de nu engang er på. Er ordførerens parti også villig til at kigge på, at vi i højere grad, end vi gør i dag, udfordrer de dygtigste elever?

Kl. 14:28

Formanden (Søren Gade):

Ordføreren.

Kl. 14:28

Lotte Rod (RV):

Ja, jeg er optaget af, at vi både bliver bedre til at udfordre de dygtigste elever, men faktisk også til at rumme en gruppe af børn, som har en helt særlig plads i mit hjerte, nemlig de højt begavede børn, som faktisk tit ikke er dem, der præsterer særlig godt, men ender med at falde igennem. Det er mit håb – og det er i hvert fald en af de ting, som vi i Radikale Venstre gerne vil tage med til finanslovsforhandlingerne – at vi kan lave et egentligt videncenter for højt begavede børn, for det er en gruppe børn, som vi taber i skolen i dag, fordi vi er for dårlige til at undervisningsdifferentiere.

Kl. 14:29

Formanden (Søren Gade):

Tak for det. Der er ikke flere korte bemærkninger, så vi siger tak til fru Lotte Rod. Vi går videre i ordførerrækken, og jeg giver nu ordet til hr. Alex Ahrendtsen, Dansk Folkeparti.

Kl. 14:29

(Ordfører)

Alex Ahrendtsen (DF):

Tak, formand. Det er nok ikke nogen hemmelighed, at Dansk Folkeparti kommer til at stemme nej til dette forslag; vi har været imod disse internationale udskolingslinjer fra starten, lige siden de første gang blev præsenteret i 2013-2014. Vi ser ingen grund til dem; vi ønsker en dansk folkeskole, hvor man taler dansk. Vi støtter derimod fri- og privatskolers mulighed for at udbyde internationale linjer, hvor man kan undervise på tysk, engelsk og fransk. Det giver god mening; det er det private initiativ, men i en dansk folkeskole skal man selvfølgelig tale dansk.

Under den her debat kom jeg til at tænke på Søren Kierkegaard, som jo måtte bede om en dispensation, da han skulle aflevere sin afhandling, fordi man på daværende tidspunkt skulle skrive på latin. Og med Kierkegaard blev dansk mere og mere en naturlig del af universitetsverdenen, og vi skal helt frem til 00'erne, før det vendte, og det engelske vandt mere og mere indpas. Således blev op imod en fjerdedel og for nogle af uddannelsernes vedkommende halvdelen af uddannelserne på et tidspunkt udbudt på engelsk, hvad der så også har bevirket et faldende niveau, bl.a. fordi underviserne ikke har de fornødne engelskkundskaber til at kunne undervise på en måde, der er nødvendig for, at de studerende kan få det udbytte, de skal have af det, og fordi de studerende oftest havde et langt dårligere niveau end på deres modersmål. Alene af den grund burde man ikke gøre det. Det, der så sker med dette lovforslag, er jo, at man blander sprogundervisning sammen med undervisning i naturvidenskabelige fag.

Og ja, jeg kan godt forstå, at eleverne får bedre engelskkundskaber ud af dette, og det er jo af den enkle årsag, at de får flere engelsktimer. Altså, enhver ved jo, at jo mere man taler, og jo mere undervisning man får i sprog, jo bedre bliver man også til det. Jeg er ikke sikker på, at de får et mere fagligt stærkt udbytte af det naturvidenskabelige indhold. Det er det sådan rent faglige argument. Men der er også et kulturargument, og det er jo, at vi bor i Danmark, og i Danmark taler vi dansk. Folkeskolen er alles folkeskole, og dermed skal man også kunne undervises udelukkende på dansk. Hvad man så gør senere hen i livet, er noget andet.

Der var en af ordførerne, der sagde, at så får de mulighed for at være bedre forberedt, når de skal læse på universitetet. Men det er jo ikke alle, der skal på universitetet. Lige nu er det en fjerdedel af en årgang, der går på universitetet, hvilket vil sige, at tre fjerdedele aldrig kommer på universitetet. Så er der nogle, der går på professionsuddannelser, og det, der så er interessant, er, at professionshøjskolerne jo bl.a. advarer imod dette, fordi de kender til udbyttet af den undervisning, der foregår på engelsk.

Så nej, kære venner, det er en ekstremt dårlig idé. Dertil kommer den ulige konkurrence med fri- og privatskoler, som jo har muligheden for at lave de her afdelinger, og det støtter vi i Dansk Folkeparti. Vi støtter det dog ikke, når det gælder for folkeskolerne, af den årsag at det er en dansk folkeskole, hvor man skal kunne give børnene de basale kundskaber. Og det er altså ikke tale om basale kundskaber, når der undervises i naturvidenskabelige fag på engelsk. Det skal foregå på dansk, fordi vi skal have et fagligt niveau, hvor basis er det danske.

Jeg er ked af, at Dansk Folkeparti er det eneste parti i Folketinget, som egentlig er modstander af disse internationale linjer i de kommunale folkeskoler. Jeg havde håbet på, at der var lidt flere, der ville være imod. Vi holder fanen højt. Og fanen er jo dannebrog. Andre holder så det internationale højt i Folketinget. Det er jo så de forenede folketingspartier anført af regeringen. Det er vi kede af. Vi håber selvfølgelig, at man besinder sig på et eller andet tidspunkt, så vi atter kan vende tilbage til udgangspunktet for Søren Kierkegaard, nemlig det danske. Tak for ordet.

Kl. 14:34

Tredje næstformand (Karsten Hønge):

Det er venligt, når ordføreren tiltaler kollegerne som »kære venner«, men det ligger dog uden for forretningsordenen.

Den første korte bemærkning er til fru Anni Matthiesen, Venstre.

Kl. 14:34

Anni Matthiesen (V):

Tak til ordføreren for ordførertalen. Hvad ikke alle kan lære, skal ingen lære. Er det Dansk Folkepartis holdning? Jeg må sige, at jeg synes, at der er nogle konflikter på det her område. Som jeg forstår ordføreren, siger han, at fordi friskolerne kan gøre det her, skal folkeskolerne ikke have lov til det, selv om man også ud fra de undersøgelser, vi har modtaget resultaterne af, kan dokumentere, at det faktisk er sådan, at det øger elevernes trivsel. Er det rigtigt forstået, at så må folkeskolen ikke tage ved lære af noget af det, som faktisk er godt, og rent ud sagt bruge det. Er det sådan, det skal forstås?

Kl. 14:35

Tredje næstformand (Karsten Hønge):

Ordføreren.

Kl. 14:35

Alex Ahrendtsen (DF):

Der kommer jo ikke noget fagligt godt ud af det. Det ved vi fra adskillige undersøgelser på de videregående uddannelser, hvor underviserens faglige niveau er dårligere, når der ikke undervises på modersmålet, og hvor de studerendes faglige udbytte er dårligere, når det ikke foregår på deres modersmål. Og det vil selvfølgelig også være udbyttet i folkeskolen. Så det er en faglig bekymring. Derudover har vi jo en mere principiel holdning. Vi synes som et dansk parti, at man skal tale dansk i folkeskolen. Det må da næsten være naturgivent. Det er det så desværre ikke længere.

Derudover er der en ulig konkurrence. Kommunale folkeskoler er jo gratis, mens der for friskoler og privatskolers vedkommende er forældrebetaling. Det gør det jo bare sværere for fri- og privatskoler at tiltrække elever til deres internationale linjer, hvis det er sådan, at folkeskolen i kommunen udbyder en international linje.

Kl. 14:36

Tredje næstformand (Karsten Hønge):

Fru Anni Matthiesen.

Kl. 14:36

Anni Matthiesen (V):

Bare lige for at forstå det hele korrekt: Dansk Folkeparti går ind for, at man kan gøre det på både fri- og privatskoler. Man synes, det er rigtig fint, at eleverne der kan få lov til at have internationale linjer, men det må folkeskoleeleverne ikke få lov til. Er det korrekt forstået?

Kl. 14:36

Tredje næstformand (Karsten Hønge):

Ordføreren.

Kl. 14:36

Alex Ahrendtsen (DF):

Nej, de skal have undervisning på dansk. Folkeskolen er en dansk folkeskole, der skal bibringe de grundlæggende kundskaber, og hvis forældrene ønsker, at deres barn skal undervises på engelsk, bortset fra fremmedsprogene, så må de så søge ind på en privatskole.

Kl. 14:36

Tredje næstformand (Karsten Hønge):

Næste korte bemærkning er til hr. Jacob Mark, SF.

Kl. 14:36

Jacob Mark (SF):

Tak skal du have, formand. Det er en fornøjelse at se dig i stolen. (Tredje næstformand (Karsten Hønge): Ingen direkte tiltale af formanden). Det er en fornøjelse at se formanden i stolen, undskyld. Jeg vil bare sige, at SF jo også er spændt på det her forslag, fordi der jo både er noget, der taler for, at det kan blive rigtig godt – det gør forsøget – men også noget, der kan være bekymrende, som bl.a. er det, ordføreren nævner. Derfor har i hvert fald SF tilbudt at stille et ændringsforslag om en revisionsbestemmelse – det vil jeg bare sige højt.

Så vil jeg egentlig bare sige, at i en tid med skiftende ordførere og politikere, der kommer og går, er det bare imponerende, at hr. Alex Ahrendtsens holdninger til det her består. Altså, det her har hr. Alex Ahrendtsen simpelt hen været lodret imod i al den tid, jeg kan huske. Det er jo en relativt lille sag, men det er alligevel en sag, der altid har fået hr. Alex Ahrendtsen helt op i det røde felt. Så tak for konsistensen, det kunne vi bruge mere af.

Kl. 14:37

Tredje næstformand (Karsten Hønge):

Ordføreren.

Kl. 14:37

Alex Ahrendtsen (DF):

Jeg fristes til at sige: Nej til nyt. Men det er jo fuldstændig rigtigt. På samme vis bliver jeg jo så nødt til at sige til min ærede folketingskolleger, at de jo har været lige så stålsatte i deres støtte til dette forslag. Og alle disse år har jo ikke rigtig bevirket, at der er flyttet noget, selv om der er en del analyser, der viser, at det faktisk ikke er en god idé, når vi tænker på det faglige udbytte. Og så er der selvfølgelig også konkurrencevilkårene i forhold til privatskolerne.

Hr. Jacob Mark nævner en revisionsbestemmelse. Vi vil gerne se, om vi kan være med på en revisionsbestemmelse gennem et ændringsforslag – det lyder som en god idé. Allerhelst så jeg, at SF stemte med Dansk Folkeparti, nemlig imod dette forslag. Vi kan håbe på, at man i fremtiden besinder sig her i Folketinget.

Kl. 14:38

Tredje næstformand (Karsten Hønge):

Næste korte bemærkning er til hr. Rasmus Lund-Nielsen, Moderaterne.

Kl. 14:38

Rasmus Lund-Nielsen (M):

Mange tak, formand. Og tak for talen, som jeg dog synes var en noget dramatisk udlægning af lovforslaget. Altså, jeg kunne forstå det, hvis vi tvang folkeskoler til at skulle undervise på engelsk i alle fag. Men det er jo frivilligt, om man vil oprette de her internationale linjer, og derudover er det jo kun i få fag og tilmed op til maks. 50 pct. Så anerkender ordføreren ikke, at der stadig væk vil blive undervist en masse på dansk?

Kl. 14:39

Tredje næstformand (Karsten Hønge):

Ordføreren.

Kl. 14:39

Alex Ahrendtsen (DF):

Jo, og ordføreren har jo fuldstændig ret: Det kunne have været meget værre. Men vi synes, det er slemt nok, for det her er jo bare ét skridt på vejen, og jeg er sikker på, at næste skridt så bliver 100 pct. – og hvad ender det så med? Jeg er ret bekymret på Danmarks vegne.

Kl. 14:39

Tredje næstformand (Karsten Hønge):

Spørgeren.

Kl. 14:39

Rasmus Lund-Nielsen (M):

Altså, jeg tror nogle gange, man skal passe lidt på med de her glidebaneargumenter. Nu må vi forholde os til det, der bliver foreslået i det her lovforslag, og så kan vi jo altid råbe vagt i gevær, hvis der bliver foreslået et eller andet, der går videre end det her. Jeg vil bare høre ordføreren, om ikke ordføreren er enig i, at det er en gave at blive dygtig til engelsk, også selv om man ikke skal på universitetet efterfølgende.

Kl. 14:40

Tredje næstformand (Karsten Hønge):

Ordføreren.

Kl. 14:40

Alex Ahrendtsen (DF):

Det er jo allerede en glidebane. Først var det et forsøg, og nu bliver det permanent. Hvad er det næste?

Med hensyn til sprogundervisning er det jo at blande tingene sammen. Man bruger naturvidenskabelige fag til sprogundervisning. Det er jo det, der er ordførerens argument. Det er et dårligt argument. Man skal ikke bruge naturvidenskabelige fag til at blive dygtigere til et sprog, for så bliver man dårligere til det indholdsmæssige, nemlig det naturvidenskabelige. Det er bare en rigtig dårlig idé.

Kl. 14:40

Tredje næstformand (Karsten Hønge):

Den næste korte bemærkning er til hr. Kris Jensen Skriver, Socialdemokratiet.

Kl. 14:40

Kris Jensen Skriver (S):

Tak for det, og tak til ordføreren for talen. Nu roste jeg tidligere SF's ordfører for en meget nuanceret tale – der synes jeg måske, det blev lidt, hvad skal jeg sige, ensporet i ordførerens tale her, men lad os prøve at få en snak om det.

Noget af det, jeg godt vil spørge ind til, er det samme, som fru Anni Matthiesen var inde på. Jeg ved ikke, om det er min hjerne, der stadig er lidt på påskeferie, men jeg kan ikke helt forstå den der sammenhæng i, at man siger, at de frie skoler godt må, men at folkeskolen ikke må. Er der så ikke også en ulige konkurrence i det?

Kl. 14:41

Tredje næstformand (Karsten Hønge):

Ordføreren.

Kl. 14:41

Alex Ahrendtsen (DF):

Jeg synes, det er lidt nedladende at kalde ordføreren for ensporet, bare fordi han har en anden holdning til lovforslaget, end den socialdemokratiske ordfører har. Det synes jeg er lidt ved siden af.

Vi ønsker, at den danske folkeskole er en dansk folkeskole, hvor man underviser på dansk bortset fra i sprogfagene – og ønsker forældrene, at deres børn går på en international afdeling, hvor der bliver undervist på tysk, engelsk og fransk, kan man vælge en fri- eller privatskole.

Det er et valg, vi har taget i stedet for at blande tingene sammen, og vi ønsker ikke den her ulige konkurrence fra de kommunale folkeskoler over for privatskolerne. Og så synes vi – og det kan jeg jo gentage – at der er gode argumenter for, at det er en dårlig idé at undervise på engelsk, altså fagligt set får man mindre udbytte af det, end når man bliver undervist på sit modersmål.

Kl. 14:42

Tredje næstformand (Karsten Hønge):

Spørgeren.

Kl. 14:42

Kris Jensen Skriver (S):

Tak. Jeg skal beklage, hvis mit ordvalg var for hårdt. Jeg ønsker bare, at vi får nogle nuancer frem i debatten her; det er i bund og grund det, jeg prøver at efterspørge lidt.

Jeg er ikke sådan helt klog på det her med den ulige konkurrence endnu, men det må så stå lidt hen i det uvisse. Det kan være, vi kan tage snakken i forhold til det i udvalgsbehandlingen eller senere hen.

Kl. 14:42

Tredje næstformand (Karsten Hønge):

Ordføreren.

Kl. 14:42

Alex Ahrendtsen (DF):

Jeg tager altid gerne en snak med folk. Om den er nuanceret eller ej, er jeg egentlig ret ligeglad med. For mig er det afgørende, at man er ærlig, giver sin mening til kende og drøfter den åbent, og så må argumenterne og deres vægt jo i sidste ende afgøre det.

Her i salen er det så vægten imod det engelske og det internationale, der er tungest i dag.

Kl. 14:43

Tredje næstformand (Karsten Hønge):

Der er ikke flere korte bemærkninger. Tak til hr. Alex Ahrendtsen, Dansk Folkeparti. Næste ordfører er hr. Noah Sturis, Alternativet.

Kl. 14:43

(Ordfører)

Noah Sturis (ALT):

Yes. Vi behandler permanentgørelsen af forsøget med internationale udskolingslinjer i folkeskolen, og i Alternativet er vi positive over for lovforslaget om den her permanentgørelse, fordi evalueringen efter forsøget viser en række ret positive effekter. De her linjer kan give øget kulturindsigt samt internationalt udsyn, og det er supervigtigt, at vi styrker elevernes mulighed for at klare sig i en mere globaliseret verden. Det kan også forbedre engelskkundskaberne ved folkeskolens afgangsprøver, og generelt er der øget trivsel på de her linjer.

Vi er en lille smule betænkelige ved, at det primært er de naturvidenskabelige fag, som er på engelsk. Vi ønsker generelt, at de boglige og de ikkeboglige fag sidestilles, og det er måske lidt spøjst, når de naturvidenskabelige er dem med allerflest fagtermer, som også ligger længere væk fra det normale engelsk, som man ellers ville tale. Hvorfor bliver der ikke undervist i musik på engelsk?

Vi ønsker sådan set også, at friskoler har samme mulighed som folkeskolerne, som det også har været nævnt under debatten her. Der er bekymringer, kan jeg høre, om det faglige udbytte, altså om det kan blive svækket af mere undervisning på engelsk. Men selv om det er reelt nok, har vi alligevel tillid til skolerne og mener, at de selv skal have friheden til at vælge, hvilke linjer der passer til dem, til deres undervisere og til deres elever. Det kræver også en opmærksomhed på udviklingen af de dansksproglige kompetencer, og at det ikke medvirker til en yderligere præstations- og konkurrencekultur blandt børn og unge. Men med disse bemærkninger støtter Alternativet forslaget.

Kl. 14:45

Tredje næstformand (Karsten Hønge):

Der er ingen korte bemærkninger, så tak til hr. Noah Sturis fra Alternativet. Næste ordfører er hr. Kim Edberg Andersen, Nye Borgerlige.

Kl. 14:45

(Ordfører)

Kim Edberg Andersen (NB):

I Nye Borgerlige er vi som udgangspunkt for forslaget. Men vi har nogle bekymringer i forbindelse med det her forslag, hvor vi bare bliver nødt til at sige, at vi lige så godt kan ende med at stemme gult eller rødt, inden vi er færdige. Jeg køber nemlig fuldstændig ind på hr. Alex Ahrendtsens forklaring med, at især fagligheden kan lide skade og faktuelt har lidt skade ifølge de undersøgelser, vi har set, når danske lærere underviser på et fremmedsprog over for dansksprogede elever, som modtager undervisning på et fremmedsprog. Og jeg synes faktisk ikke, når jeg læser forslaget, at forslagsstilleren har tænkt det her helt igennem i forhold til at sikre sig fagligheden. Jeg hører også, at forslagsstillerne roser, at trivslen bliver bedre og engelskkundskaberne bliver bedre. Det havde været meget betryggende for mig med den skepsis, jeg har, at jeg havde hørt, at geografi-, biologi- og kemiegenskaberne blev bedre samtidig med det.

Min bekymring er, at vi åbner op for engelskundervisning på nogle områder, hvor vi så risikerer at få nogle mennesker ud, der er gode til engelsk og dårlige til geografi eller kemi eller biologi. Og så mener jeg faktisk ikke, at folkeskolens eneste opgave er at uddanne mennesker til at gå på universitetet. Det mener jeg ikke. Tidligere har jeg jo været medlem af Dansk Folkeparti og har derfor også læst meget op på de problemstillinger, der var ved engelsksproget universitetsundervisning, hvor fagligheden også led skade.

Så Nye Borgerlige er som udgangspunkt for, fordi vi ønsker at gøre folkeskolen bredere og bedre for alle. Vi kan også godt være villige til at se på, at friskolernes koblingsprocenter måske skal være noget bedre, sådan at det bliver lige for alle, og sådan at man ikke oplever forældre, der bliver nødt til at træffe et økonomisk valg i forbindelse med at få biologiundervisning på engelsk, og så der bliver lige adgang til uddannelsen blandt alle familier.

Så Nye Borgerlige er sådan lige lidt midt i det hele. Vi er klar til at blive overtalt, hvis I kan, men vi kan også risikere at ende på at stemme imod.

Kl. 14:47

Tredje næstformand (Karsten Hønge):

Der er en kort bemærkning til fru Anni Matthiesen, Venstre.

Kl. 14:48

Anni Matthiesen (V):

Tak for talen. Det var lige det med koblingsprocenten, som fik mig op at stå. Hvor højt mener Nye Borgerlige koblingsprocenten skal op?

Kl. 14:48

Tredje næstformand (Karsten Hønge):

Ordføreren.

Kl. 14:48

Kim Edberg Andersen (NB):

I Nye Borgerlige er vi jo store tilhængere af lige og fri konkurrence, så vi kan egentlig ikke se, at folkeskolen skal have en særordning i forhold til de friskoler, som der, hvor jeg kommer fra i Danmark, ofte er det eneste alternativ, men hvor der bliver en egenbetaling på det.

Men altså, koblingsprocenten er jo noget, som kommunalbestyrelser kan sidde og regulere. Det har jeg selv siddet og været med til. Og det kan godt være problematisk, i forhold til hvordan man gør det her.

Så jeg kan ikke sige et procenttal til dig, fru Anni Matthiesen; det kan jeg ikke. Men jeg kan sige, at jeg altid kommer til at stemme for noget, der øger konkurrencen, sådan at begge parter, både de statslige og de private, bliver ligestillet.

Kl. 14:48

Tredje næstformand (Karsten Hønge):

Hverken du, dig eller dem må bruges. Vi bruger indirekte tiltale. (Kim Edberg Andersen (NB): Undskyld).

Spørgeren.

Kl. 14:49

Anni Matthiesen (V):

Men netop det, at der er en forskel mellem de frie skoler og folkeskolerne, gør jo, at der er noget forskelligt at vælge imellem, og som jeg lidt forstår Nye Borgerlige, er man parat til næsten at udligne forskellen, eller hvad? Altså, hvis man skruer koblingsprocenten op til 100 pct., er der jo ingen forskel mellem folkeskoler og friskoler. Er det korrekt forstået, at det er det, man gerne vil?

Kl. 14:49

Tredje næstformand (Karsten Hønge):

Ordføreren.

Kl. 14:49

Kim Edberg Andersen (NB):

Nu skal vi jo nok sætte præmissen for, hvad vi snakker om, når vi snakker om forskelle på friskoler og folkeskoler, for der er kæmpe forskelle på friskoler og folkeskoler, også bare med hensyn til hvilken baggrund og hvilket indgangsmotiv man har, når man ligesom laver uddannelsesplanen for friskoler. Der findes friskoler i mit område med også mange forskellige pædagogiske tilgange til verden. Lige nu får de så bare ikke samme økonomiske muligheder, og det er der, jeg siger, at det godt kan være problematisk.

Kl. 14:50

Tredje næstformand (Karsten Hønge):

Der er ikke flere korte bemærkninger. Tak til hr. Kim Edberg Andersen, Nye Borgerlige. Så er turen kommet til børne- og undervisningsministeren.

Kl. 14:50

Børne- og undervisningsministeren (Mattias Tesfaye):

Tak til formanden for ordet, og tak til ordførerne for en, synes jeg, god og væsentlig debat, også selv om det er et forholdsvis lille og afgrænset forslag.

En række kommuner og skoler har siden skoleåret 2014/15 som led i et forsøg haft mulighed for at etablere internationale udskolingslinjer. Det er linjer på 7.-9. klassetrin, hvor en væsentlig del af undervisningen foregår på engelsk. Forsøget blev sat i gang for at afdække, om et fokus på en international vinkel med undervisning på engelsk øger elevernes fremmedsprogskompetencer, deres lyst til at lære og deres alsidige udvikling. Der har været et varierende antal kommuner, 10-12 stykker, der har deltaget i forsøget undervejs, og 6 kommuner tilkendegav ved en forespørgsel sidste sommer, at de ønskede at forlænge forsøget med indeværende skoleår. En evaluering af forsøget fra maj 2021 indikerer, at elever fra internationale udskolingslinjer klarer sig væsentlig bedre i engelsk ved folkeskolens afgangsprøve sammenlignet med andre elever. Evalueringen indikerer også, at forsøget påvirker elevernes samlede trivsel og sociale trivsel i positiv retning. Jeg kan også sige, at man ikke ud af evalueringen kan konkludere, at de er blevet meget bedre eller meget dårligere til naturvidenskab. Forsøget har overordnet vist, at eleverne på de deltagende skoler opnår det, der var hensigten med forsøget.

Nu har forsøget så været forlænget et par gange og dermed nu kørt i en længere årrække, og derfor mener jeg også, at det er det rigtige, at der nu skal tages stilling til, om forsøget skal permanentgøres, eller om det skal lukkes ned. Skolerne har jo taget godt imod ordningen, og de ønsker, at den skal fortsætte, og det synes jeg vi bør lytte til. Derudover kommer også det, at formålet med forsøget jo også synes at være opnået. Det må trods alt også betyde noget. Med lovforslaget foreslås det derfor at permanentgøre forsøgsordningen, så de kommuner og skoler, der allerede har oprettet udskolingslinjer, kan fortsætte med dem, og så andre kommuner og skoler får mulighed for at gøre det samme. Det er vigtigt at understrege, at forslaget giver en mulighed til de kommuner og skoler, der ønsker at oprette internationale linjer, og som har forudsætningerne for det. Det mener jeg også var en væsentlig del af debatten, vi har været igennem. Forudsætningerne indebærer jo bl.a., at man har kapaciteten på undervisersiden til det, og derfor er det heller ikke et krav til kommunerne, at de skal oprette sådan en linje.

Forslaget skal give noget fleksibilitet, nogle muligheder, noget frihed, og forhåbentlig kan det nogle steder være med til at fastholde nogle af de elever, som ellers normalt i udskolingen fravælger folkeskolen, og dermed sikre elevtilgangen i udskolingen. Tak for ordet.

Kl. 14:53

Tredje næstformand (Karsten Hønge):

Der er ingen korte bemærkninger.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Børne- og Undervisningsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

4) 1. behandling af lovforslag nr. L 101:

Forslag til lov om ændring af lov om de gymnasiale uddannelser. (Udvidelse af lovens formålsbestemmelse og indførelse af obligatorisk seksualundervisning).

Af børne- og undervisningsministeren (Mattias Tesfaye).

(Fremsættelse 30.03.2023).

Kl. 14:53

Forhandling

Tredje næstformand (Karsten Hønge):

Forhandlingen er åbnet. Første ordfører er fru Matilde Powers, Socialdemokratiet.

Kl. 14:53

(Ordfører)

Matilde Powers (S):

Tak for ordet, formand. I dag skal vi behandle et lovforslag, som består af to dele: indførelse af obligatorisk seksualundervisning og indførelse af klima og miljø som dannelsesperspektiver  på alle gymnasier. Lovforslaget er udsprunget af ønsker fra dem, det hele handler om, nemlig de mange unge, som går på et gymnasium. De har længe kæmpet for at få obligatorisk seksualundervisning og for at få mere viden og debat om vores miljø- og klimasituation. Med det her lovforslag får de endelig begge dele.

Den første del af lovforslaget handler om at ændre lovens formålsbestemmelse, så klima og miljø bliver gennemgående dannelsesperspektiver på alle gymnasier. Det tager selvfølgelig afsæt i, at klima- og miljøkrisen er to af vores tids største globale udfordringer. Samtidig er det en dagsorden, der optager rigtig mange unge, og en kamp og bevægelse, der i høj grad er startet af de unge selv.

I Socialdemokratiet mener vi, det er vigtigt at give vores unge mennesker mulighed for at forstå de miljø- og klimaudfordringer, som vi står midt i. Det er hele forudsætningen for, at de unge kan føle et ansvar, og for, at de kan vide, hvordan de kan handle på udfordringerne. Derfor ser vi meget frem til, at det bliver emner, som gymnasielærerne indarbejder i undervisningen, præcis som de allerede gør det i dag med dannelsesperspektiverne i forhold til medmennesker, natur og samfund.

Den anden del af lovforslaget handler om at indføre obligatorisk seksualundervisning på gymnasierne på samme vis, som det er obligatorisk i folkeskolen i dag. For der er et stort behov for at få yderligere undervisning, når eleverne bliver lidt ældre, for så er mange af emnerne blevet mere aktuelle. F.eks. harmonerer den seksuelle debutalder for mange med starten på en ungdomsuddannelse. På den baggrund bliver emner som grænser, prævention, samtykke og seksuelt overførte sygdomme også meget aktuelle.

I Socialdemokratiet mener vi derfor, at der er rigtig god fornuft i at indføre obligatorisk seksualundervisning på gymnasierne, og vi er glade for, at det er på de unges eget initiativ, fordi det vidner om et stort ønske og behov. I dag får mange unge deres viden fra sociale medier og fra hurtige overskrifter, og det er langtfra al den viden, de ser her, der er valid. Derfor finder vi det vigtigt, at ungdomsuddannelserne sørger for, at de unge får en mere dybdegående og nuanceret viden om emner, som kan have stor betydning for deres sundhed og trivsel og for samfundets udvikling. Det vil det her lovforslag bidrage positivt til – i første omgang på gymnasierne, senere forhåbentlig også på fgu'er og erhvervsuddannelser, som det er vores ambition. Derfor støtter Socialdemokratiet lovforslaget. Tak for ordet.

Kl. 14:56

Tredje næstformand (Karsten Hønge):

Der er ingen korte bemærkninger. Tak til fru Matilde Powers, Socialdemokratiet. Næste ordfører er fru Anni Matthiesen, Venstre.

Kl. 14:56

(Ordfører)

Anni Matthiesen (V):

Tak for det, formand. Som den tidligere ordfører også nævnte, drejer det her lovforslag sig ligesom om to dele.

For det første indfører vi med lovforslaget her, at klima og miljø kommer med som dannelsesperspektiver på de danske gymnasier. Klimaforandring er jo en af vor tids store udfordringer, og derfor giver det også kun mening, at det bliver noget, som de unge på gymnasierne også skal lære at forholde sig til. I Venstre mener vi, at fremtidens grønne løsninger skal findes i Danmark, og vi skal derfor også være dem, der er med til at opfinde og udvikle de gode løsninger.

For det andet er det her lovforslag også med til at sikre, at seksualundervisning gøres obligatorisk på skoleskemaet. Unge har længe selv efterspurgt bedre seksualundervisning, og derfor glæder det mig også rigtig meget, at gymnasieforligskredsen er blevet enig om at indfri disse ønsker. Det er vigtigt, at unge i et trygt rum kan diskutere tanker og bekymringer, der kan opstå, i forbindelse med at de begynder at udforske deres seksualitet, og derfor er det også helt naturligt, at gymnasieeleverne skal have mulighed for at lære mere om dette.

Venstre bakker op om lovforslaget, fordi både klimaspørgsmål og samtykke jo står højt på dagens dagsorden, og derfor er det helt naturligt, at vi også får det med i undervisningen på gymnasierne. Tak for ordet.

Kl. 14:58

Tredje næstformand (Karsten Hønge):

Der er ingen korte bemærkninger. Tak til fru Anni Matthiesen, Venstre. Næste ordfører er hr. Rasmus Lund-Nielsen, Moderaterne.

Kl. 14:58

(Ordfører)

Rasmus Lund-Nielsen (M):

Tak for ordet, formand. Som det allerede er blevet nævnt, er hensigten med det her lovforslag at udvide formålet med de gymnasiale uddannelser, så miljø og klima tilføjes som dannelsesperspektiver på uddannelserne, samt at indføre obligatorisk seksualundervisning. Hvis vi starter med det første, er det for os i Moderaterne afgørende vigtigt, at vores børn og unge er godt rustet til deres fremtid. Det er en central del af det at være dannet. Det betyder også, at de kender til de udfordringer, som de står over for, og at de er klædt på til at agere hensigtsmæssigt på dem. Og der er det jo sådan, at miljø- og klimaudfordringerne er to af vores tids største udfordringer, og det giver derfor kun god mening, at de integreres tydeligere som dannelsesperspektiver i gymnasiet. Det er så den ene del af lovforslaget.

Den anden del er som allerede nævnt en indførelse af obligatorisk seksualundervisning. Det er fornuftigt af flere grunde og er noget, som eleverne jo også selv har efterspurgt. Det er fornuftigt, fordi meget har rykket sig på det her område inden for de seneste år. Vi har fået mere fokus på at respektere andres grænser. Kulturelt har vi set det i metoobevægelsen, og strukturelt har vi også bl.a. set det i form af indførelsen af samtykkelovgivningen. Man kunne jo umiddelbart antage, at det burde falde alle naturligt ind at respektere andres grænser, men for mange kan det alligevel være svært at navigere i og vide præcis, hvor de er henne.

Som det fremgår af lovforslaget, viser en trivselsundersøgelse fra 2021, at 14 pct. af alle gymnasieelever er blevet udsat for uønsket seksuel opmærksomhed fra folk på deres skole, og det er en markant stigning fra året før. Måske er det en af grundene til, at den her undervisning efterspørges. Det er i hvert fald positivt, når vi på samfundsplan har skærpet de her grænser, i forhold til hvordan vi skal navigere over for hinanden, og så er det positivt, at vi også ligesom klæder unge mennesker på til at kunne navigere inden for de her grænser, i forhold til hvad man må og ikke må, så vi mindsker en eventuel tvivl om, hvor de her grænser måtte være.

Så alt i alt mener vi, at det er godt, at eleverne i gymnasierne bliver gjort bekendt med emner som samtykke, grænser, prævention, kønssygdomme, og hvordan man forebygger dem, og derfor støtter Moderaterne lovforslaget. Tak for ordet.

Kl. 15:00

Tredje næstformand (Karsten Hønge):

Der er en kort bemærkning til hr. Kim Edberg Andersen, Nye Borgerlige.

Kl. 15:00

Kim Edberg Andersen (NB):

Tak for det. Det kom bare lige til mig, da vi snakkede her: Er seksualundervisning noget, man kan blive fritaget for? For jeg bliver bare nødt til at sige, at jeg da har en formodning om, at der er nogle grupper i samfundet, hvor især pigerne fra de grupper vil have rigtig svært ved at acceptere, at de skal have seksualundervisning. Så jeg skal bare lige høre fra regeringspartierne, om det her selvfølgelig ikke er noget, man kan undtages fra, hvis man skal have en gymnasial uddannelse. Altså, det er et pligtfag, som skal integreres, og man kan ikke bare sige: Det har jeg ikke lyst til at deltage i.

Kl. 15:01

Tredje næstformand (Karsten Hønge):

Ordføreren.

Kl. 15:01

Rasmus Lund-Nielsen (M):

Nej, det er ikke sådan, at det bliver indført som et pligtfag. Det bliver indført som noget, der skal undervises i som en integreret del af de fag, der er. Så det er ikke sådan, at der i gymnasiet kommer et fag, der hedder seksualundervisning.

Kl. 15:01

Tredje næstformand (Karsten Hønge):

Spørgeren.

Kl. 15:01

Kim Edberg Andersen (NB):

Men vil det så sige, at hvis et gymnasie siger, at man har det i alle fag, at det altid er integreret i alle fag, så er Moderaterne o.k. med, at der jo så er nogle grupper i samfundet, hvor det her vil blive en grænsesætning i forhold til, om de i det hele taget kan få en gymnasial uddannelse? Jeg regner selvfølgelig med, at den tanke også har strejfet jer. Så jeg vil gerne høre: Hvad er løsningen på det?

Kl. 15:02

Tredje næstformand (Karsten Hønge):

Ordføreren.

Kl. 15:02

Rasmus Lund-Nielsen (M):

Jeg har umiddelbart svært ved at forestille mig, at det skulle være noget, der blev integreret i alle gymnasiets fag. Jeg tænker, at der vil være nogle fag, hvor det er mere oplagt end andre. Så umiddelbart deler jeg ikke den bekymring, du rejser her.

Kl. 15:02

Tredje næstformand (Karsten Hønge):

Vi er hverken dus eller Des her.

Vi siger tak til hr. Rasmus Lund-Nielsen fra Moderaterne. Næste ordfører er fru Astrid Carøe, SF.

Kl. 15:02

(Ordfører)

Astrid Carøe (SF):

Tak for det. I dag er virkelig en glædens dag for gymnasieelever i hele landet, for i dag indfører vi obligatorisk seksualundervisning på gymnasierne, og vi skriver klima og miljø ind i formålsparagraffen.

Jeg vil gerne starte med den obligatoriske seksualundervisning. Jeg synes personligt, det er fuldstændig absurd, at vi har haft obligatorisk seksualundervisning i folkeskolen siden 1970, men altså ikke haft det på ungdomsuddannelserne før indtil for ganske nylig på erhvervsuddannelserne – og nu også på gymnasierne. Og det giver jo i sig selv ikke rigtig nogen mening. Når man er på en ungdomsuddannelse, er det typisk der, man oplever sin seksuelle debut – det er i hvert fald den sådan gennemsnitlige unge, der gør det. Så kan vi i øvrigt også se, at gymnasieelever og elever på ungdomsuddannelser bliver udsat for seksuel chikane – hvis de er homoseksuelle, er der rigtig mange af dem, der afholder sig fra at springe ud, fordi det stadig væk er stigmatiserende at være homoseksuel. Og jeg kunne nævne rigtig mange andre ting. Derfor giver det selvfølgelig brandgod mening, at vi skal have seksualundervisning på gymnasierne.

Jeg vil dog lige nævne nogle småting i forhold til lovgivningen her, selv om det virkelig er en glædens dag. Jeg er virkelig stor fortaler for, at der er stor frihed omkring, hvordan man kan tilrettelægge seksualundervisning, og i hvilke fag man kan få det inkorporeret og alt muligt andet, men jeg synes også, det er enormt vigtigt at holde øje med, hvad for nogle emner der bliver undervist i og i hvilket omfang, sådan at vi sikrer, at det er god seksualundervisning, der blev givet derude, og at rammerne er i orden, i forhold til at det reelt bliver noget, alle gymnasieelever oplever, og det ikke bare er noget, der står på et stykke papir.

For når vi ser på evalueringer af seksualundervisning i folkeskolen, viser de jo, at det her timeløse fag med seksualundervisning faktisk ikke har sådan sindssyg gode resultater. Der har manglet ressourcer til at løfte det, sådan at man reelt sikrede, at alle unge og børn fik ordentlig og god seksualundervisning, som der jo sådan set står vi skal sikre, men det er man altså ikke lykkedes godt med. Derfor skal vi også følge op på, om det så lykkes i gymnasiet, når vi indfører det her.

Så vil jeg bare tilføje, er det jo også kræver, at der er nogle ressourcer til implementeringen af det. Det kræver både nogle ressourcer at koordinere det på gymnasierne, og det kræver nogle ressourcer til materialer og til efteruddannelse af lærere og alt muligt andet. Og jeg synes jo, det er en lille smule ærgerligt, at vi lige har afsat 15 mio. kr., som virkelig var nødvendigt, til seksualundervisning i folkeskolen, men at med den her implementering tænker man at det er nok med 2 mio. kr. Jeg synes, det er fint – det er en god start, og det er meget bedre end ingenting – men jeg håber, at vi bevæger os i en retning, hvor vi kan snakke om også at tilføre flere midler, så vi kan få efteruddannet nogle lærere osv. Så det vil jeg også lige tilføje.

Så vil jeg sige, at vi jo også skal følge op på, hvordan det så bliver udført. Der er flere høringssvar, hvor man skriver, at vi også skal have indført det her ordentligt på erhvervsuddannelserne. Det er vi sådan set meget enige i, men rent faktisk står det allerede som en del af grundforløb 1 på erhvervsuddannelserne. Mit indtryk er bare, at der ikke i særlig høj grad bliver givet seksualundervisning, og derfor synes jeg, vi skal have undersøgt det på erhvervsuddannelserne, men selvfølgelig også følge op på, hvordan det bliver implementeret på gymnasierne.

Til sidst vil jeg bare sige, at vi er rigtig glade for, at klima og miljø bliver indskrevet i formålsparagraffen til gymnasierne. Men som det tidligere er blevet sagt af andre ordførere, tror jeg bare, det er sindssyg vigtigt for klimakampen og for, at vi kommer i mål med den grønne omstilling, at der bliver meget mere undervisning i klima og miljø på alle vores uddannelser. Jeg tror bare, jeg vil give lidt ros til Uddannelser For Fremtiden, som jo er dem, der har ført det her ind på den politiske scene og sagt, at eleverne selv rigtig gerne vil have mere undervisning i klima og miljø på alle uddannelserne. Nu får vi det på gymnasierne, men vi er jo ikke færdige med det – vi vil gerne fortsætte også på de videregående uddannelser, erhvervsuddannelserne osv.

Men alt i alt er det virkelig et godt lovforslag. SF stemmer for. Det er en god dag i dag.

Kl. 15:07

Tredje næstformand (Karsten Hønge):

Der er ingen korte bemærkninger, så tak til fru Astrid Carøe, SF. Den næste ordfører er fru Karina Adsbøl, Danmarksdemokraterne.

Kl. 15:07

(Ordfører)

Karina Adsbøl (DD):

Tak for det. Det er svært at komme efter sådan en begejstret ordfører. Med det her lovforslag foreslås der, at der indføres obligatorisk seksualundervisning på de gymnasiale uddannelser, og at miljø og klima tilføjes som en del af dannelsesperspektivet i formålsparagraffen.

Når jeg tænker på seksualundervisning, kan jeg selv huske fra mine yngre dage – det kan være, at andre i Folketingssalen kan huske det – at der i skolen blev uddelt de her små tegneserier med Oda og Ole. Jeg tror, det var i den periode, hvor man var meget opmærksom på sikker sex, men det var nu en meget sjov tegneserie, som jeg kan huske her så mange år efter. Noget, jeg også mindes, når vi snakker om det her, er, da jeg gik Natteravn. Der var det simpelt hen også bare et hit, at vi havde bolsjer og kondomer med rundt.

Jeg tænker, at det er fint, at seksualundervisning bliver et krav ifølge lov om de gymnasiale uddannelser, men det, jeg bider mærke i, er noget, som den socialdemokratiske ordfører også var inde på, nemlig i forhold til erhvervsuddannelserne. Som jeg er bekendt med, har regeringen jo også arbejdet for at gøre det obligatorisk på erhvervsuddannelserne og forberedende grunduddannelse, fgu'en, men hvad er status egentlig for det? Jeg ved ikke, om ministeren vil komme ind på det arbejde, netop også i forhold til den arbejdsgruppe, der var nedsat, og som skulle kigge på det i forhold til stu'en. Men det må ministeren gerne komme ind på i sin tale.

Men set i lyset af det fokus, der har været både i lovgivningen, altså i samtykkeloven, og i forbindelse med digitale krænkelser m.m., så finder vi det i Danmarksdemokraterne positivt, at seksualundervisning kommer på skoleskemaet. Men jeg finder det også vigtigt, at man som forældre også påtager sig det ansvar at oplyse sine børn og vejlede sine børn i forhold til det her område, netop også i forhold til hvilke konsekvenser det kan have, hvis man ikke passer på sig selv, også i forhold til hele den debat, der har været, om digitale krænkelser, ja, om grænser i det hele taget.

Men i Danmarksdemokraterne er vi positive over for lovforslaget. Tak.

Kl. 15:09

Tredje næstformand (Karsten Hønge):

Der er ingen korte bemærkninger, så tak til fru Karina Adsbøl, Danmarksdemokraterne. Den næste ordfører er fru Helena Artmann Andresen, Liberal Alliance.

Kl. 15:09

(Ordfører)

Helena Artmann Andresen (LA):

Dette lovforslag vedrører to forhold. For det første ønsker regeringen at tilføje miljø og klima som dannelsesperspektiver i formålet med de gymnasiale uddannelser. Det er superpositivt, at gymnasieeleverne skal forholde sig reflekteret og ansvarligt i forhold til miljøet og klimaet, da det er to store udfordringer, vi står over for.

For det andet ønsker regeringen at indføre obligatorisk seksualundervisning på de gymnasiale uddannelser. Seksualundervisningen skal indgå som del af den almindelige undervisning, som et led i de tværgående aktiviteter. I undervisningen kunne der indgå temaer som samtykke, grænser, prævention, sygdomme og sociale medier. Det er et superpositivt skridt, at regeringen nu fremsætter dette forslag, da eleverne på gymnasieuddannelserne efterspørger obligatorisk seksualundervisning. Derudover er Liberal Alliance meget glade for, at den enkelte institution selv skal have friheden til at tilrettelægge indsatsen, så den passer til de lokale forhold.

Liberal Alliance støtter lovforslaget.

Kl. 15:10

Tredje næstformand (Karsten Hønge):

Der er ingen korte bemærkninger. Tak til fru Helena Artmann Andresen. Næste ordfører er fru Mai Mercado, Det Konservative Folkeparti.

Kl. 15:11

(Ordfører)

Mai Mercado (KF):

Tak, formand. Den 4. oktober sidste år indgik Det Konservative Folkeparti aftale om, at miljø og klima skal tilføjes som dannelsesperspektiver i formålet for de gymnasiale uddannelser. Heldigvis, må man sige, er de fleste unge og deres lærere på de forskellige gymnasiale uddannelser allerede optaget af de miljø- og klimaudfordringer, vi befinder os i, og det indgår også som en naturlig del af undervisningen. En tilføjelse til formålsbestemmelsen vil tydeliggøre, at det er en del af gymnasieuddannelsen at dygtiggøre sig i forståelsen af den miljø- og klimapolitiske virkelighed, vi befinder os i, og vil give mulighed for diskussion og refleksion over, hvordan man kan være med til at påvirke den og forandre den.

En anden del af aftalen i gymnasieforligskredsen er aftalen om seksualundervisning, hvor der altså vil blive udarbejdet materiale til inspirationsbrug om emner, som man som mor og forældre vel generelt ønsker at ens børn virkelig ved noget om, men hvor man ikke i alle hjem taler åbent om de emner, som der altså politisk lægges op til, eksempelvis samtykke, grænser, prævention samt seksuelt overførte sygdomme og ikke mindst, hvordan man forebygger.

Det Konservative Folkeparti kan stemme for lovforslaget.

Kl. 15:12

Tredje næstformand (Karsten Hønge):

Der er ingen korte bemærkninger. Tak til fru Mai Mercado, Det Konservative Folkeparti. Næste ordfører er fru Lotte Rod, Radikale Venstre.

Kl. 15:12

(Ordfører)

Lotte Rod (RV):

Tak for det. For nylig var jeg til gymnasieelevernes klimatopmøde i Vejle, og det var skønt at komme ind i en sal fyldt med unge engagerede, som bare brænder for, at vi skal tage større ansvar og sørge for, at den grønne omstilling kommer til at gå hurtigere, og som gerne selv vil gå forrest. Der mellem debat og oplæg havde vi også en workshop, hvor vi selv kunne sidde og lave kartoffeltryk på muleposer, for som en af gymnasieeleverne sagde, skal det også være sjovt at være bæredygtig. På den måde tror jeg egentlig de forskellige kriser hænger sammen – altså det her med, at vi lever i en tid, hvor vi hurtigt kommer til at gøre for mange ting til et middel til noget andet. Og der er der noget i at kunne fordybe sig, kunne være sammen om noget, der er større end en selv, og se en værdi i og et formål med det, man gør, uden at man skal bruge det til et eller andet andet. Det tror jeg er vigtigt for os som mennesker, men i virkeligheden er det også noget af det, der skal være med til at gøre, at vi rent faktisk kommer til at løse klimaudfordringerne, nemlig at vi ikke hele tiden argumenterer for, at det er noget, vi skal gøre, fordi der ikke skal komme oversvømmelser, eller fordi der ikke skal komme tørke, eller fordi der ikke skal komme mennesker på flugt, men faktisk fordi det har en værdi i sig selv, at vi passer på naturen og jorden. Derfor er jeg som radikal utrolig glad for, at vi med det her lovforslag tager hul på diskussionen om, hvad meningen og formålet egentlig er med vores gymnasier.

Som mennesker har vi igennem tiderne beskæftiget os med de store spørgsmål, og det gør vi så også i dag, og dermed er det det, vi som samfund gerne vil give de unge med, når de har gået i gymnasiet, og derfor synes jeg, det er rigtigt, at vi skriver klima og miljø ind i rækken af de store spørgsmål sammen med natur, medmennesker og samfund. Så det er jeg meget glad for. Så drømmer jeg jo bare om – det siger jeg måske især til ministeren – at vi får en rigtig debat om formålet og meningen med gymnasierne. For hvis man læser regeringsgrundlaget, er det, der står om gymnasierne, jo en lille smule tyndt, for det, der står om gymnasierne, handler mest om struktur og om at sætte adgangskravene op, så der er nogle færre, der kommer i gymnasiet. Jeg drømmer jo om, at vi faktisk kunne have en større diskussion om, hvad formålet og meningen med gymnasierne egentlig er, og dermed også kigge på, hvordan vi så opdaterer fagene i gymnasierne. For det er jo ikke nok, at bæredygtighed, klima og miljø er en del af formålet med gymnasierne; det skal jo være en del af de enkelte fag, for at det bliver til virkelighed i hverdagen.

Den anden del af lovforslaget handler om seksualundervisning, og det har godt nok været en lang kamp, og der er godt nok nogle gymnasieelever, som har kæmpet i utrolig mange år for at nå hertil, og som radikal er jeg derfor både glad for og stolt af, at vi nu endelig – for det burde bare være en selvfølge – får skrevet ind, at der selvfølgelig skal være obligatorisk seksualundervisning. Jeg synes, der er et eller andet i det her med, at vi i så mange år i folkeskolen har haft det som et timeløst fag, men nu laver vi så også sådan en lidt mærkelig ting i gymnasiet, og jeg tænker, at vi har en opgave i politisk næste gang at kigge på fagene i virkeligheden og tager ansvar for, at der selvfølgelig bliver sat timer af til seksualundervisning, sådan at det bliver et reelt fag, og så vi politisk har taget ansvar for, at der er de rigtige rammer om det. Jeg synes, det er helt fair, at vi har valgt at gøre det på den her måde i aftalen, som den ligger nu, men jeg synes, det giver god mening, at man, næste gang der bliver kigget på fag og timefordeling, så rent faktisk tager ansvar for, at alle får seksualundervisning, sådan at vi skaber en ordentlig ramme for det. Vi har diskussionen, hver gang vi diskuterer de timeløse fag, og på en eller anden måde skubber vi den lidt rundt mellem hinanden, og det er aldrig rigtig sådan blevet til andet, end at vi bliver ved med at sige, at det heller ikke er godt nok. Så måske er tiden bare løbet fra det, og måske burde vi gøre det på en anden måde.

Men det er sådan drømmen til de næste ting, vi skal diskutere. Jeg håber, vi får mange lejligheder til at diskutere indholdet og formålet med vores gymnasier, og som radikal vil jeg meget gerne støtte lovforslaget, som det ligger.

Kl. 15:17

Tredje næstformand (Karsten Hønge):

Der er en kort bemærkning fra hr. Lars Boje Mathiesen, uden for grupperne.

Kl. 15:17

Lars Boje Mathiesen (UFG):

Nu talte ordføreren om klimaet og nævnte tørke, og så kommer jeg bare til at undre mig lidt. Mener ordføreren, at der er kommet mere eller mindre ekstrem tørke på kloden de sidste 100 år, f.eks. fra 1900 til 2000 eller 2020? Er der kommet mere eller mindre tørke på kloden?

Kl. 15:17

Tredje næstformand (Karsten Hønge):

Inden jeg giver ordføreren ordet, skal ordføreren have mulighed for at fravælge spørgsmålet, da det ligger uden for det, vi diskuterer. Ønsker ordføreren at svare?

Kl. 15:17

Lotte Rod (RV):

Ja, for jeg vil faktisk gerne svare på, hvad min pointe var med at sige det. Det, der sker i den tid, vi lever i nu, er, at vi kommer til at gøre så mange ting til et middel til at opnå noget andet, altså at vi ikke ser f.eks. naturen og det at have en stærk jord som et formål i sig selv, men hele tiden argumenterer for, at grunden til, at vi skal sætte ind over for klimaforandringerne, f.eks. er at undgå tørke eller at undgå oversvømmelser, eller undgå, at der er mennesker på flugt. Jeg tror, at der er en sund øvelse i for os alle sammen nogle gange også bare at turde argumentere ud fra, at vi skal passe på naturen, fordi vi skal passe på naturen, fordi den faktisk har et formål i sig selv.

Kl. 15:18

Tredje næstformand (Karsten Hønge):

Spørgeren.

Kl. 15:18

Lars Boje Mathiesen (UFG):

Jeg vil sige til formanden, at det var ordføreren selv, der nævnte ordet tørke, så det er ikke mig, der bringer det op.

Men jeg er enig i, at vi skal forholde os til naturen, og også, at vi skal forholde os til klimaet, og derfor er det også vigtigt, at det er den rigtige og faktuelle fortælling, der bliver bragt derude, for hvis man i dannelsesøjemed siger, at vi skal passe på nu, fordi der er kommet mere tørke, så er det jo et falsum, for der er faktisk kommet mindre ekstrem tørke, hvis man kigger på det areal på kloden, som lider under ekstrem tørke. På den måde kan man sige, at det faktisk går den rigtige vej for kloden.

Kl. 15:18

Igen må jeg sige, at det er op til ordføreren, om ordføreren ønsker at svare på spørgsmålet. Det ligger klart uden for det emne, der er på dagsordenen. Ønsker ordføreren at svare?

Kl. 15:19

Lotte Rod (RV):

Ja, det gør jeg, for jeg tror sådan set, det er en meget god pointe, at det jo ikke er folketingsmedlemmer, der bestemmer, præcis hvordan gymnasielærere skal undervise. Men jeg synes, da, det giver god mening, at vi skal sige, hvad formålet er, altså hvad meningen med at gå i gymnasiet er. Der synes jeg som radikal, at det giver god mening, at vi ud over at sige, at man skal lære om naturen, medmennesker og samfundet, også skriver miljø og klima ind. Og så synes jeg også, at det giver god mening at opdatere vores fagbeskrivelser, og at de dygtige lærere, vi har i gymnasiet, selv er med til at beskrive, hvordan det giver mening at undervise.

Kl. 15:19

Tredje næstformand (Karsten Hønge):

Der er ikke flere korte bemærkninger. Tak til fru Lotte Rod, Radikale Venstre. Næste ordfører er hr. Alex Ahrendtsen, Dansk Folkeparti.

Kl. 15:20

(Ordfører)

Alex Ahrendtsen (DF):

Tak, formand. Dansk Folkeparti var jo en del af forhandlingerne, der ledte frem til dette lovforslag. Og det var jo nogle lange forhandlinger og også nogle seje forhandlinger alene af den grund, at der var forskellige holdninger til, hvordan tingene skulle udformes. Vi landede et kompromis, der var o.k., og som nu er afspejlet i lovforslaget. I bund og grund er det måske et lidt unødvendigt lovforslag, for der er intet, der forhindrer gymnasierne i at undervise i de ting, som lovforslaget og ændringsforslaget beskriver. Gymnasierne har mulighed for at fokusere på miljø og klima i en række fag, og man har også mulighed for at inkorporere en form for seksualoplysning og -undervisning i fagene.

Men der var et udtrykt ønske fra lobbyister og organisationer om, at der skulle være obligatorisk seksualundervisning, og vi landede så dette kompromis. Og jeg har med tilfredshed noteret mig, at disse organisationer er meget utilfredse med indholdet af lovforslaget, hvilket bare betyder, at det har været et godt kompromis, for så har vi landet det, så vi er på fornuftens vej og ikke på ekstremernes vej. Og Dansk Folkeparti kan selvfølgelig støtte lovforslaget, når vi også er med i aftalen. Tak.

Kl. 15:21

Tredje næstformand (Karsten Hønge):

Der er en kort bemærkning til hr. Kim Edberg Andersen, Nye Borgerlige.

Kl. 15:21

Kim Edberg Andersen (NB):

Tak for det. Jeg kender ordføreren som en meget vidende mand og en mand, som før har talt om almen dannelse, og derfor overrasker det mig lidt, at vi her har et lovforslag, som siger, at lige pludselig er miljø og klima dannelse. Så vil ordføreren ikke lige forklare mig, hvordan ordføreren er kommet frem til at synes, at miljø og klima nu er dannelse? Er det ikke et spørgsmål om, at vi forfladiger et overordnet begreb om dannelse til at være noget meget specifikt, og at vi på sigt risikerer, at vi får en lang række af politiske sager, som så skal skrives ind i gymnasieloven som dannelseselementer til den pågældende tid?

Kl. 15:22

Tredje næstformand (Karsten Hønge):

Ordføreren.

Kl. 15:22

Alex Ahrendtsen (DF):

Jeg er fuldstændig enig med ordføreren, og det var også de argumenter, jeg bragte til torvs under forhandlingerne. Det endte så med dette kompromis, hvor der blev taget og givet, bl.a. også i forhold til indholdet af seksualundervisningen, og jeg kan godt leve med det her. Selvfølgelig er der også en vis form for dannelse, når det drejer sig om miljø og bæredygtighed. At det ligefrem skulle skrives ind, sådan som det er blevet, er i mine øjne unødvendigt, men det skader heller ikke, hvis jeg skal svare lidt neutralt.

Kl. 15:22

Tredje næstformand (Karsten Hønge):

Spørgeren ønsker ikke ordet i anden omgang. Så er den næste korte bemærkning til fru Astrid Carøe, SF.

Kl. 15:23

Astrid Carøe (SF):

Tak for det. Ordføreren har jo helt ret i, at det var nogle meget lange forhandlinger, vi havde. Vi var meget uenige. Jeg er også enig i, at det er et fint kompromis, vi har fundet. Jeg kunne bare godt tænke mig at høre, hvad det er, ordføreren mener der er så ekstremt i høringssvarene. Altså, hvad er det, der er kommet fra hverdagens eksperter, som arbejder med det her til daglig, der er så ekstremt?

Kl. 15:23

Tredje næstformand (Karsten Hønge):

Ordføreren.

Kl. 15:23

Alex Ahrendtsen (DF):

Man forveksler seksualoplysning med politisk ideologi og politisk underminering af seksualoplysningen, sådan som vi kender den fra folkeskolen. Der skal helst være en samklang mellem det, man underviser i folkeskolen, og det, man underviser i gymnasiet, og disse organisationer vil gå meget videre og tillægge det et ekstremt ideologisk indhold, i stedet for at det skulle være en praktisk orienteret seksualoplysning. Og jeg er meget tilfreds med, at det endte, som det gjorde.

Kl. 15:24

Tredje næstformand (Karsten Hønge):

Spørgeren.

Kl. 15:24

Astrid Carøe (SF):

Jeg tror simpelt hen, at vi læser de der høringssvar helt forskelligt. Jeg læser det, som om man gerne vil være sikker på, at der ud over den klassiske seksualundervisning om kønssygdomme, prævention og alt muligt andet også skal være noget viden om seksuelle orienteringer og kønsidentitet, fordi der går unge mennesker derude, som reelt lever i det her og mistrives, fordi de er lgbt-personer. Det er jo ikke lige så meget en politisk orientering, som det faktisk bare er viden om seksuel orientering og kønsidentitet.

Kl. 15:24

Tredje næstformand (Karsten Hønge):

Ordføreren.

Kl. 15:24

Alex Ahrendtsen (DF):

Det er netop ekstremt at skrive sådan noget ind i et lovforslag. Gymnasierne har jo mulighed for at undervise i det, ligesom folkeskolerne har. Og folkeskolerne gør det. Det hører bare ikke hjemme i et lovforslag, og det synes jeg er ekstremt og politisk ideologiseret. Disse foreninger har totalt misforstået, hvad opgaven var.

Kl. 15:24

Tredje næstformand (Karsten Hønge):

Næste korte bemærkning er til hr. Lars Boje Mathiesen, uden for grupperne.

Kl. 15:24

Lars Boje Mathiesen (UFG):

Tak. Under behandlingen af det sidste lovforslag var ordføreren fornuftigt nok inde på at sige, at hvis man har fag om det naturvidenskabelige, er det dét, der skal være fokus på. Nu står vi så med et forslag, hvor man tager et område – et fagområde – der hedder natur og miljø og klima, og skriver det ind, at det skal bredes ud på alle fag. Hvad har ordføreren af holdning til det, når ordføreren under behandlingen af det tidligere lovforslag var imod denne indblanding? Nu støtter man så, at den indblanding alligevel sker, bare med nogle andre emner.

Kl. 15:25

Tredje næstformand (Karsten Hønge):

Ordføreren.

Kl. 15:25

Alex Ahrendtsen (DF):

Jeg har jo egentlig svaret på spørgsmålet, da hr. Kim Edberg Andersen stillede mig samme spørgsmål. Jeg var enig med hr. Kim Edberg Andersen.

Egentlig er der ingen grund til, at man laver det her, for gymnasierne kan allerede i dag gøre det, men der var et stærkt ønske fra nogle partier om, at man gør klima og miljø til dannelse og dermed gør det til en del af pensum, og pensum er jo en fantastisk ting – det har man i gymnasierne; det ønsker vi også i folkeskolerne. Her ønsker man så også, at klima og miljø skal være en del af dannelsen og skrives ind, selv om det på mange måder er lidt unødvendigt at gøre det, for de kan bare gøre det i dag. Det blev så et kompromis. Det var både om seksualoplysning og miljø og klima, og vi kan godt leve med det, som det endte. Sådan er det jo ofte, når vi laver forhandlinger her på Christiansborg.

Kl. 15:26

Tredje næstformand (Karsten Hønge):

Spørgeren.

Kl. 15:26

Lars Boje Mathiesen (UFG):

Det er det så absolut. Der indgår man kompromiser: Man giver, og man tager. Hvad fik DF så igen for det her kompromis, hvor man måtte give noget? Jeg går ud fra, at man så også har fået noget, som man synes er godt.

Kl. 15:26

Tredje næstformand (Karsten Hønge):

Ordføreren.

Kl. 15:26

Alex Ahrendtsen (DF):

Nu skal jeg jo ikke referere fra forhandlingerne, men vi var nogle stykker, der lagde meget kraftig vægt på, at kønsidentitet kom ud af aftaleteksten, og det er vi meget tilfredse med, for det hørte ikke hjemme.

Kl. 15:26

Tredje næstformand (Karsten Hønge):

Der er ikke flere korte bemærkninger, så tak til hr. Alex Ahrendtsen, Dansk Folkeparti. Den næste ordfører er hr. Noah Sturis, Alternativet.

Kl. 15:27

(Ordfører)

Noah Sturis (ALT):

Vi behandler L 101. Med det lovforslag skriver vi klima og miljø ind i dannelsesperspektiver for de gymnasiale uddannelser, og så indfører vi obligatorisk seksualundervisning. I Alternativet er vi sjovt nok begejstrede for begge tiltag, og vi støtter lovforslaget, som det er.

Jeg vil dykke en lille smule ned i seksualundervisningen. Der har været en lille smule debat om det her, men det er jo en utrolig vigtig del af vores dannelse som mennesker, og det bør også i høj grad afspejle den undervisning, vi får. Det har også været mærkeligt, at det er stoppet efter folkeskolen. Det skal jo strække sig længere, for de unge stopper ikke med at udvikle sig i relation til deres krop, køn, kønsidentitet og seksualitet, når de går ud af 9. klasse. Så i Alternativet synes vi, det er væsentligt, at forslaget om at have obligatorisk seksualundervisning også inkluderer undervisning i kønsidentiteter. Jeg beklager til hr. Alex Ahrendtsen. I de seneste år er vi nemlig blevet utrolig meget klogere på, hvilken betydning det har for unge mennesker at føle sig inkluderet i og mødt af samfundet, og lgbtq+-personer er i dag desværre overrepræsenteret, når det gælder depression, angst og selvmordstanker. Så det er super vigtigt, at vi danner og uddanner alle unge i forskellige kønsidentiteter, seksualiteter, kroppe og køn, da det vil skabe mere inkluderende miljøer for alle og især for lgbtq+-personer.

Med disse bemærkninger støtter Alternativet forslaget. Og med fare for at genåbne en diskussion, der har taget rigtig lang tid, var det bemærkningerne.

Kl. 15:28

Tredje næstformand (Karsten Hønge):

Der er ingen ønsker om korte bemærkninger. Tak til hr. Noah Sturis, Alternativet. Næste ordfører er hr. Kim Edberg Andersen, Nye Borgerlige.

Kl. 15:29

(Ordfører)

Kim Edberg Andersen (NB):

Det gik rigtig godt, indtil Alternativets ordfører kom herop og sagde først én ting, nemlig at unge fortsætter med at udvikle sig, og så tænker jeg på, at lige om lidt kommer der et beslutningsforslag, hvortil jeg bliver nødt til at lave et beslutningsforslag, fordi vi tillader kønsskifte som 15-årig – men Alternativet har lige sagt, at man bliver ved med at udvikle sig og udforske, og så er det jo vanvittigt, hvis der er sådan en lov i kraft. Når det så er sagt, vil jeg sige, at det at køre politiske agendaer ind i lovgivning selvfølgelig er jobbet. Men det er også måden, man gør det på, og om man lige oversælger varen lidt, når man kalder det dannelse og snakker om klima og miljø. I Nordjylland kalder vi det opdragelse, at man passer på klima, natur og miljø. Det samme gør sig lidt gældende med seksualundervisning. Jeg er jo heldigvis ved at være så gammel nu – jeg fylder snart 50 år – at da jeg gik i skole, havde vi kun seksualundervisning i folkeskolen, og det er gået o.k. – det er gået o.k.; det er det. Og der må jeg bare sige, at det måske kan være, at vi skal se andre steder hen. For det er fint, og jeg har også hørt debatten om, at gymnasieelever ønskede det her, og så fred være med det, men måske skulle vi tillægge familierne større vægt end staten og så opdrage familier i at tage de her snakke og lære den visdom fra sig, som der nu engang er hos forældre, der har fået børn, på lige nøjagtig det område.

Når jeg nu kan stå heroppe og ikke være sådan helt overbevist om, at jeg kommer til at stemme for, er det selvfølgelig, fordi jeg jo ikke er bundet på hænder og fødder af et forlig, hvor jeg bliver nødt til at stemme for noget, som jeg næsten er helt sikker på man måske ikke ville. Én ting skal jeg dog sige: at jeg er virkelig glad for, at det ikke bliver noget med alle de forskellige sociale konstruktioner af køn, vi skal til at skrive ind i loven, ikke endnu i hvert fald. Jeg kunne godt frygte, at der kommer en omskrivning på et tidspunkt, hvor samtlige konstruktioner så også skal skrives ind og undervises i, og der kan jeg så med stor glæde allerede nu, uanset om det bliver i år, næste år eller om 10 år, sige, at der kommer jeg til at stemme imod. For vi er et sted, hvor vi skal passe rigtig, rigtig meget på ikke at blande, hvad vi synes er rigtigt, sammen med, hvad vi faktuelt ved er rigtigt. Og gymnasierne er et sted, hvor vi skal lære. Det er der, hvor vi lærer naturvidenskab, og det er der, hvor vi lærer nu om seksualundervisning og nu også klima og miljø. Noget af det kunne man faktisk lære ved at stramme en lille smule op på den almene dannelse i folkeskolen også. Der kunne vi lære dem meget nu; så var vi fri for at skrive det ind i en lov om gymnasierne.

Når alt det her er sagt, vil jeg sige, at det selvfølgelig er bekymrende, at så bredt et flertal kommer til at stemme det her igennem, for det ved jeg jo I gør. Jeg stemmer ikke som udgangspunkt bare imod ting, så jeg kommer til at følge det spændende udvalgsarbejde, jeg er sikker på kommer, og forhåbentlig en åbning af debatten igen, sådan at selv DF kan komme til fornuft og stemme nej til det her. Men indtil da vil jeg bare sige, at Nye Borgerlige selvfølgelig kommer til at gå konstruktivt ind i arbejdet, men vi stemmer lige nu, tror jeg, gult.

Kl. 15:32

Tredje næstformand (Karsten Hønge):

Der er en kort bemærkning. Fru Astrid Carøe, SF.

Kl. 15:32

Astrid Carøe (SF):

Tak for det. Jeg tror bare lige, jeg vil starte med at rette en misforståelse – og jeg skal selvfølgelig ikke referere alt for meget fra forhandlingerne – nemlig det her med, at alle kønsidentiteter skulle være skrevet ind i det her lovforslag, da vi startede forhandlingerne. Det er altså ikke rigtigt. Den diskussion har slet ikke været der. Diskussionen har været om, hvorvidt der skulle være seksualundervisning, og hvor meget frihed der skulle være til skolerne om, hvad man skulle undervise i.

Det, jeg egentlig vil spørge til, er det her med, at ordføreren siger, at det er godt nok, at man bare har seksualundervisning folkeskolen. Det er jo også rigtig godt, at vi har seksualundervisning i folkeskolen og har haft det de sidste 50 år. Men hvad siger ordføreren egentlig til det her med, at langt de fleste unge har deres seksuelle debut, efter de har forladt folkeskolen – at det altså faktisk er efter, at de har haft den her undervisning, og nogle gange også et stykke tid efter, de skal bruge det, de er blevet undervist i? Er det ikke meget godt, at vi også underviser i det, når det reelt er noget, de også skal bruge til noget, altså på ungdomsuddannelserne?

Kl. 15:33

Tredje næstformand (Karsten Hønge):

Ordføreren.

Kl. 15:33

Kim Edberg Andersen (NB):

Nu står ordføreren her og tænker tilbage på, hvornår hans var – om det var i folkeskolen, eller det var i gymnasietiden. Det kan jeg altså ikke sådan helt lige svare på. Men jeg tror ikke, jeg havde haft behov for at få det at vide i gymnasiet.

Men virkeligheden er jo bare, at hvis ikke man blander det her sammen til at være en lang kønsidentitetsdebat, men snakker om f.eks. sygdomme, seksuelt overførte sygdomme, hvordan man gør hinanden gravid, og hvad man skal passe på osv., så er jeg helt sikker på, at folkeskoleelever er i stand til at få viden i folkeskolen, som de godt kan huske, når de skal gå ud og passe på sig selv. Der er nogle sloganer, jeg stadig væk kan huske, hvor jeg fik at vide, hvad der kunne ske, hvis ikke jeg passede på. Dem kan jeg stadig væk huske, og det er mange år siden, jeg har gået i folkeskolen.

Men problemstillingen er måske netop det, som vi også har hørt bragt op i debatten i forhold til erhvervsuddannelser og folkeskolen, at det her er mange fine ord. Derfor kan jeg også tage det helt roligt, for det her bliver skrevet ind, og der er mange fine ord, som ordføreren selv sagde, men der er ingen penge med, og der er ingen timer med. Så mon ikke bare det bliver rigtig god gammeldags politisk varm luft, og så foregår tingene fremadrettet, som de er, og det er måske der, vi skal tage fat i stedet for og så gøre det i folkeskolen i stedet for på gymnasierne, men rent faktisk kræve, at man opfylder hele pensum og rent faktisk lærer eleverne det, man skal.

Kl. 15:34

Tredje næstformand (Karsten Hønge):

Spørgeren.

Kl. 15:34

Astrid Carøe (SF):

Altså, vi kommer til at følge den her implementering ret grundigt, for det er enormt vigtigt for SF, at gymnasieeleverne faktisk får den undervisning, de har ret til ifølge loven. Så det kan ordføreren være helt rolig med.

Når ordføreren nævner det her med, at det kun handler om seksuelt overførte sygdomme, så er det sådan set fint nok, men bekymrer det ikke også ordføreren, at det faktisk er sådan, at langt de fleste homoseksuelle unge venter til efter gymnasiet med at springe ud, fordi der stadig væk er så meget stigma? Det var også noget af det, man kunne undgå, så man altså kunne hvile lidt mere i sin seksualitet i en lidt tidligere alder, for de har vidst det, langt tidligere end de har turdet sige, fordi der er meget stigma rundtomkring i landet, som man jo også kunne tale om i den her seksualundervisning.

Kl. 15:35

Tredje næstformand (Karsten Hønge):

Ordføreren.

Kl. 15:35

Kim Edberg Andersen (NB):

Nu sagde jeg ikke, at det kun handlede om, hvordan man undgik kønssygdomme. Det handlede jo primært om, hvordan man gør alt det, der ikke har noget med kønssygdomme at gøre, men som er vigtigt.

Men i forhold til det her med homoseksuelle vil jeg sige, at jeg tror, det er meget forskelligt. I min vennekreds har jeg jo homoseksuelle, som tidligere, selv om jeg vidste, at det åbenlyst var den vej, det ville gå, ikke var klar, ikke var der selv. Så jeg tror ikke, man skal give det skylden for det. Altså, en stigmatisering af homoseksuelle skal vi slå ned på alle steder, men det behøver vi ikke at skrive ind i en lov, for det skal vi bare huske at fortælle forældrene, når de får børn: at man opdrager sine børn til at behandle mennesker ordentligt.

Kl. 15:35

Tredje næstformand (Karsten Hønge):

Der er ikke flere korte bemærkninger, så tak til hr. Kim Edberg Andersen, Nye Borgerlige. Den næste på talerstolen er hr. Lars Boje Mathiesen, uden for grupperne, der får ordet som privatist.

Kl. 15:36

(Privatist)

Lars Boje Mathiesen (UFG):

Tak for det, formand. Ja, endnu en dag i Folketinget og endnu en dag, hvor politikerne inde i Folketinget øger detaljegraden i samfundet og vil bestemme endnu flere detaljer omkring elementer i samfundet. Den her gang er det så gymnasierne, der står for tur.

Jeg er da enig i, at der sagtens skal være en formålsparagraf for gymnasiet og også et dannelsesaspekt i det, og det kunne jo lyde, som den første del faktisk lyder, og det er: »Eleverne skal derfor lære at forholde sig reflekterende og ansvarligt til deres omverden«. Så behøver man sådan set ikke herinde fra Folketinget at skrive mere; det kunne være en dannelsesparagraf, en formålsparagraf for de danske gymnasier.

Men det er selvfølgelig ikke nok for politikerne. Nej, så fortsætter man nu dernedad og skriver, at omverden bl.a. er medmennesker. Bare ordet medmennesker! Hvorfor skal man have »med« foran, skal de ikke bare forholde sig til mennesker? Hvorfor skal det lige præcis være medmennesker, man skal forholde sig til? Men fair nok, det skal være medmennesker og ikke bare mennesker – og så nu også natur, miljø, klima og samfund.

Det er dér, det bliver aktivistisk, for hvad bliver så det næste punkt, som kommer ud af det, når lobbyister, en forening eller andre kan snakke med nogle politikere og spørge: Kan vi ikke lige føje nogle flere ord til det her dannelsesaspekt? Det er en vanvittig glidebane, man går nedad, og man ophøjer nu et bestemt emne, et fagemne som klima, til at skulle være en fast bestanddel af dannelseselementet i formålsparagraffen.

Hvis man endelig ville gå ned ad den vej – jeg synes, at man skal stoppe, hvor man bare siger, at de skal holde sig reflekterende og ansvarligt til deres omverden – så er det ret vildt, at man ikke tager ordet kritisk med. For efter de seneste 3 år i dansk politik er der om noget behov for, at de unge mennesker forholder sig kritisk til, hvad det er, de ser. At forholde sig kritisk er også et fast element i at blive dannet, og det synes jeg der er behov for, når vi har set, hvordan en statsminister lukkede samfundet ned, uden at Sundhedsstyrelsen bakkede op om det; når vi har set, hvordan en statsminister lukkede et minkerhverv ned uden lovhjemmel; og når vi har set, hvordan et tidligere blåt parti, Venstre, fuldstændig bedrog vælgerne og gjorde Mette Frederiksen til statsminister, stik imod hvad de sagde til vælgerne. Så er der behov for, at en del af den dannelse, der foregår, er, at man også forholder sig kritisk til, hvad autoriteter, hvad myndigheder, og hvad især politikere i et dansk Folketing siger.

Så lad os da få et ændringsforslag til det her og så tilføje det lille ord kritisk. Der kan vel ikke være nogen i det danske Folketing i dag, der kan have noget imod, at en del af det at blive dannet er, at man forholder sig kritisk til, hvad det er, der sker fra Folketingets side. Tak.

Kl. 15:39

Tredje næstformand (Karsten Hønge):

Der er en kort bemærkning til fru Lotte Rod, Radikale Venstre.

Kl. 15:39

Lotte Rod (RV):

Jeg er simpelt hen bare totalt uenig med ordføreren i, hvad der er politikeres rolle. For når vi snakker om frisættelse og om, at politikere skal lade være med at blande sig, skal politikere lade være med at blande sig i, hvordan undervisere skal undervise. Men til gengæld er det da en politisk opgave at stille spørgsmålet: Hvad er meningen med gymnasierne? Altså, hvad er det faktisk for et dannelsessyn, vi har? Hvad er det, vi synes er meningen og formålet med vores gymnasier? Derfor skal vi da diskutere politisk, hvad formålet med vores gymnasier er. Og jeg mener, at det at tage klimaet alvorligt og det at ville bæredygtighed og omstille vores samfund er et ansvar, som hviler på os, og derfor synes jeg, det er helt rigtigt, at vi er et bredt flertal i Folketinget, som heldigvis mener, at en del af det at gå i gymnasiet er at lære om natur, miljø og klima.

Kl. 15:40

Tredje næstformand (Karsten Hønge):

Hr. Lars Boje Mathiesen.

Kl. 15:40

Lars Boje Mathiesen (UFG):

Jeg tror, forskellen ligger i, hvor stor en grad af tillid man har til, at fagpersonerne også løser det derude. Det tror jeg ikke vi har behov for skal dikteres herindefra.

Nu kommer jeg derude og har haft med unge mennesker at gøre i 20 år. Jeg tror ikke, der er et sted i samfundet, hvor der diskuteres natur, klima og omstillinger mere, end hvad der gøres på et gymnasium i dag. Der er intet – intet – formål med herindefra at skulle ned i den detaljegrad, at man påsætter, at klima skal være en del af dannelsesbegrebet. Spørgeren var selv på talerstolen før og stod og lovpriste, at hun var ude til en klimadag på et gymnasium osv. Spørgeren sagde det selv: Det er over det hele hele tiden – og dejligt. Derfor er der heller ingen som helst grund til at putte det ind i et formål. Dannelsesbegrebet skal være kort og præcist, så det netop giver mulighed for, at man ude på uddannelsesstederne kan tillægge det, hvad der er behov for.

Kl. 15:41

Tredje næstformand (Karsten Hønge):

Der er ikke flere korte bemærkninger. Tak til hr. Lars Boje Mathiesen, uden for grupperne. Den næste er børne- og undervisningsministeren.

Kl. 15:41

Børne- og undervisningsministeren (Mattias Tesfaye):

Tak til formanden for ordet og til ordførerne for en god debat. Den daværende socialdemokratiske regering og gymnasieforligskredsen indgik før jul en aftale om, at miljø og klima skal tilføjes som dannelsesperspektiver i formålet med de gymnasiale uddannelser. Dermed bliver det en del af unges dannelse, at de lærer at forholde sig reflekterende og ansvarligt til miljø og klima.

Gymnasieforligskredsen er også blevet enige om, at eleverne på de gymnasiale uddannelser skal have obligatorisk seksualundervisning fra skoleåret 2023/24, altså det, som starter til august. Gymnasieeleverne har længe efterspurgt bedre og mere seksualundervisning. Den gennemsnitlige seksuelle debutalder harmonerer med tidspunktet, hvor mange unge begynder på en ungdomsuddannelse, og de har forståeligt tusind tanker, som suser rundt i hovedet på dem, både gode tanker og bekymringer. De vil gerne sammen med deres jævnaldrende diskutere prævention, følelser, lyst, forebyggelse af seksuelt overførte sygdomme, internettet, grænser på internettet, krop og måske ikke mindst samtykke.

Den årlige trivselsundersøgelse blandt elever fra 2021 viser, at 14 pct. af eleverne på de gymnasiale uddannelser inden for det seneste år er blevet udsat for uønsket seksuel opmærksomhed fra andre elever eller fra ansatte på skolen. Det tal tror jeg og håber jeg kan blive lavere gennem en åben og en ærlig diskussion mellem eleverne – at en bedre indsigt og forståelse for samtykke og for grænser også smitter af på, hvordan man opfører sig. Den obligatoriske seksualundervisning skal hjælpe eleverne til at forstå og give dem mulighed for at reflektere over samtykke og meget andet sammen med deres jævnaldrende.

Seksualundervisningen vil, hvor det er relevant, skulle indgå som en del af den almindelige undervisning, men den enkelte institution, den enkelte skoleledelse har frihed til at tilrettelægge indsatsen, så den passer til de elever, de nu engang har på skolen.

Tak for ordet.

Kl. 15:43

Tredje næstformand (Karsten Hønge):

Der er ingen korte bemærkninger. Tak til ministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Børne- og Undervisningsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

5) 1. behandling af lovforslag nr. L 70:

Forslag til lov om ændring af lov om vagtvirksomhed. (Etablering af en forsøgsordning med kommunale tryghedsvagter m.v.).

Af justitsministeren (Peter Hummelgaard).

(Fremsættelse 22.03.2023).

Kl. 15:44

Forhandling

Tredje næstformand (Karsten Hønge):

Forhandlingen er åbnet. Den første ordfører er hr. Bjørn Brandenborg, Socialdemokratiet.

Kl. 15:44

(Ordfører)

Bjørn Brandenborg (S):

Tak for det, formand. Det skal være en tryg oplevelse for borgerne i Danmark at færdes i det offentlige rum, om det er om dagen, om aftenen eller om natten, eller om det er på veje, i nattelivet eller i den kollektive trafik. Uanset hvem vi er, eller hvor vi bor, skal vi kunne føle os trygge i vores lokalsamfund. Heldigvis er der mange trygge mennesker i Danmark, men det gælder desværre ikke alle. Der er steder og områder, hvor folk føler sig mindre trygge ved at færdes. Det er selvfølgelig politiets opgave at passe på os, og det gør de også, og det skal de blive ved med, men vi kan godt bruge flere tryghedsskabende personer i vores offentlige rum. For udviklingen går hen imod, at vi får mindre og mindre kontakt med fysiske myndighedspersoner i hverdagen, hvor togbilletten købes via en app og pakken hentes i en pakkeboks.

Det lovforslag, som vi behandler her i dag, handler om lige præcis det at få flere tryghedsskabende personer i vores offentlige rum. Forslaget lægger op til, at der etableres en forsøgsordning, der giver kommunerne mulighed for at ansætte tryghedsvagter. Vagterne kan supplere politiets arbejde med at opretholde ro og orden og i sidste ende skabe mere tryghed for borgerne. Ved at være synlige og til stede i lokalsamfundet kan tryghedsvagterne bidrage til at sikre tryghed ved at være ekstra øjne og ører for politiet.

Det er vigtigt at notere sig, at vi ikke med det her lovforslag vil få tryghedsvagter, som kan erstatte eller på lige fod fungere som vores politi. De får eksempelvis ikke politimæssige beføjelser. De vil dog kunne henstille til personer om at stoppe forstyrrende adfærd, og ved hjælp af kameraer vil vagterne kunne dokumentere forstyrrelsen af den offentlige orden eller andre strafbare forhold.

Som det fremgår, er forslaget en frivillig ordning for kommunerne, som de kan gøre brug af i en prøveordning fra den 1. juli og 3 år frem. Forhåbentlig er der nogle kommuner, der vil gribe den her nye mulighed, så vi kan få synlige tryghedsvagter, som er til stede for at hjælpe og støtte politiet og borgerne, hvor der er brug for det. Vi tror på, at det kan blive en vigtig indsats og en investering i at styrke samarbejdet med borgerne og i sidste ende skabe endnu mere tryghed og sikkerhed i vores lokalsamfund.

Vi støtter selvfølgelig lovforslaget. Og tak for ordet.

Kl. 15:46

Tredje næstformand (Karsten Hønge):

Der er en kort bemærkning til hr. Lars Boje Mathiesen, uden for grupperne.

Kl. 15:47

Lars Boje Mathiesen (UFG):

Tak. Kan ordføreren svare på, hvorfor der er behov for de her tryghedsvagter ude i kommunerne?

Kl. 15:47

Tredje næstformand (Karsten Hønge):

Ordføreren.

Kl. 15:47

Bjørn Brandenborg (S):

Ja, det kan jeg godt. Altså, der er jo forskellige ønsker fra de kommuner, som gerne vil have tryghedsvagter. For nogle handler det om, at man f.eks. har områder, hvor der er mange unge mennesker samlet, og hvor man synes, det er vigtigt, at der er nogle flere ansvarlige voksne til stede – nogle, der kan holde øje med, hvad der sker, og måske bede de unge om at skrue lidt ned for musikken, hvis det bliver for meget, og måske også nedtone en konflikt, inden den eskalerer. For andre kan det f.eks. handle om et område, hvor man i en periode har oplevet, at der er mange indbrud, og måske har brug for, at der er nogle tryghedspersoner, som kan færdes i det område og være de ekstra øjne, som politiet måske ikke har mulighed for at være hele tiden.

Så der er mange forskellige muligheder for kommunerne. Det er sådan set kun op til, hvad de selv vurderer der er behov for, og så kan man jo i samarbejde med de borgere, som har brug for det, indsætte tryghedsvagter.

Kl. 15:47

Tredje næstformand (Karsten Hønge):

Spørgeren.

Kl. 15:47

Lars Boje Mathiesen (UFG):

Men kan de SSP-vagter, som er der, ikke allerede løse det, som det er nu? Eller kan frivillige gøre det? Hvis du synes, der er for meget uro i dit nabolag, hvor du går, kan du så ikke gå en runde og tage din mobiltelefon med og holde styr på det? Altså, hvad er årsagen til, der skal bruges flere skattekroner på det?

Kl. 15:48

Tredje næstformand (Karsten Hønge):

Ordføreren.

Kl. 15:48

Bjørn Brandenborg (S):

Men det her er jo en frivillig ordning, og det vil sige, at det ikke er noget, som kommunerne bliver forpligtet til at gøre. Det er sådan set ud fra et ønske, der er i flere kommuner. Og jeg har også selv prøvet at gå rundt og patruljere i mit eget lokalområde, så jeg ved godt, at der også er gode lokale frivillige kræfter.

Det, som det her kan, er som det første at sørge for, at dem, som går rundt som tryghedsvagter, får noget uddannelse, men også det, at man er sammen i nogle grupper, altså at tryghedsvagter går sammen. Derudover er det, som vi lægger op til med det her forslag, at man får mulighed for at kunne montere et kamera, sådan at man f.eks., hvis der er en strafbar handling i gang, kan dokumentere det tidligere, og man får også en direkte linje til politiet. Så det er sådan set for, at der kan være nogle ekstra øjne og ører og nogle flere ansvarlige voksne i det offentlige rum, og det synes vi er en god mulighed at give kommunerne.

Kl. 15:48

Tredje næstformand (Karsten Hønge):

Den næste korte bemærkning er til hr. Peter Kofod, Dansk Folkeparti.

Kl. 15:49

Peter Kofod (DF):

Tak for det. Og tak for ordførertalen. Jeg vil gerne spørge den socialdemokratiske ordfører, om man i Socialdemokratiet kunne forestille sig, at man om nogle år lukkede den her ordning igen. Jeg går ud fra, at Socialdemokratiet har en eller anden ambition om at fortsætte med at uddanne flere politibetjente, altså væsentlig flere politibetjente, end vi har i dag, og kunne man med et større optag igennem mange år, en bedre fastholdelsesstrategi osv. i virkeligheden se for sig, at politistyrken, en voksende politistyrke, ville kunne løse de problemer, som jo er baggrunden for, at man har fremsat det her lovforslag?

Kl. 15:49

Tredje næstformand (Karsten Hønge):

Ordføreren.

Kl. 15:49

Bjørn Brandenborg (S):

Vi deler jo en fælles ambition med Dansk Folkeparti om også at sørge for, at vi har nok politibetjente til fremtiden. Så man kan sige, at vi nu har lagt op til, at det er en forsøgsordning fra den 1. juli og 3 år frem, og det handler jo om at sørge for, at vi, når vi laver noget som tryghedsvagter, som er noget helt nyt og et nyt fænomen, også får evalueret ordningen ordentligt.

Men ja, vores ambition er stadig væk at sørge for, at vi uddanner de betjente, som vores politi også siger vi har brug for. Og der er det jo rigtigt, at politiet lige nu deler den udfordring, der også er andre steder i den offentlige sektor, nemlig at der er nogle rekrutteringsudfordringer. Men det bliver ikke sådan, at tryghedsvagterne kommer til at skulle erstatte direkte politiopgaver. De kommer sådan bare til at være ekstra øjne og ører i det offentlige rum.

Så ja, vi skal have flere politibetjente. Og ja, så skal vi også om nogle år kigge på, om den her ordning har fungeret efter hensigten.

Kl. 15:50

Tredje næstformand (Karsten Hønge):

Spørgeren.

Kl. 15:50

Peter Kofod (DF):

Tak for svaret. Så vil jeg gerne spørge, hvad den socialdemokratiske målsætning er for antallet af politibetjente. Hvis man kigger ud over både resten af den her aftaleperiode, men også den næste aftaleperiode, har Socialdemokratiet så nogen målsætning for, hvor mange politibetjente vi skal have til den tid?

Kl. 15:50

Tredje næstformand (Karsten Hønge):

Ordføreren.

Kl. 15:50

Bjørn Brandenborg (S):

Jeg tænker jo, at vi skal sætte os sammen, når vi skal forhandle en ny aftale for vores politi og anklagemyndighed, og diskutere de ting. Det er klart, at i forbindelse med det, vi aftalte, også med Dansk Folkeparti, i den sidste aftale har vi jo desværre ikke helt kunnet leve op til de målsætninger, som vi har sat os. Den gode nyhed er jo, at der bliver uddannet flere politibetjente. Altså, vi har en rekordstor politistyrke, men det er ikke nok i forhold til den afgang, der er, af betjente. Så jeg ser sådan set frem til, at vi måske også i fællesskab kan blive lidt mere konkrete, med hensyn til hvordan vi sørger for at få løst den udfordring, der er med at sørge for, at vi får flere politibetjente i Danmark.

Kl. 15:51

Tredje næstformand (Karsten Hønge):

Næste korte bemærkning er til fru Mai Mercado, Det Konservative Folkeparti.

Kl. 15:51

Mai Mercado (KF):

Tak. Det er nok ikke den store hemmelighed, at det her lovforslag ikke er det, som Det Konservative Folkeparti håbede på. Vi håbede jo på, at de kommunale tryghedsvagter ville få flere beføjelser end det, som der bliver lagt op til. Men også når vi så den daværende justitsminister Nick Hækkerup, når han var ude at tale om kommunale tryghedsvagter, ser det ud, som om der er sket et eller andet fra hans udtalelser og til det lovforslag, vi står med her i dag. Så jeg vil egentlig bare håbe på, at ordføreren vil tage det positivt op, når nu Det Konservative Folkeparti kommer med nogle ændringsforslag til det her lovforslag.

Kl. 15:51

Tredje næstformand (Karsten Hønge):

Ordføreren.

Kl. 15:51

Bjørn Brandenborg (S):

Jeg skal ikke kunne sige, hvad det er, den tidligere justitsminister har sagt, som har begejstret fru Mai Mercado så meget, som det åbenbart har gjort. Men jeg kan sige, at jeg synes, at vi sådan set er nået frem til en god fællesmængde i det her forslag, som også kommer til at betyde, at der forhåbentlig kommer til at være noget mere tryghed udeomkring i de kommuner, hvor man har lyst til at bruge det her forslag. Og så må vi jo se, hvad det er for nogle forslag, som Konservative har, i udvalgsbehandlingen.

Kl. 15:52

Tredje næstformand (Karsten Hønge):

Spørgeren.

Kl. 15:52

Mai Mercado (KF):

Jamen det er jo eksempelvis at kunne udskrive en afgift – ligesom p-vagterne kan i dag, hvis det er, man parkerer ulovligt. Så er det muligt at udskrive den her p-afgift. I dag er det ikke muligt, hvis der bliver brugt store soundbokse eksempelvis nede ved stranden eller lignende, at man som tryghedsvagter har de her beføjelser. Så jeg vil bare høre, om Socialdemokratiet er indstillet på at give flere beføjelser, eksempelvis til at kunne udskrive sådan en afgift.

Kl. 15:52

Tredje næstformand (Karsten Hønge):

Ordføreren.

Kl. 15:52

Bjørn Brandenborg (S):

Der er jo en væsentlig forskel på, om man er p-vagt og kan udskrive en afgift, eller om det er en bøde. I dag er det sådan, at det er en politibeføjelse at kunne udskrive en bøde. Og jeg synes ikke, det er en god idé, at man fjerner den beføjelse fra politiet. Det er en politimæssig vurdering at vurdere, om man skal give en bøde, f.eks. hvis man har vurderet, at nogen ikke har adlydt en påtale om at skrue ned for en højtaler. Det, jeg til gengæld håber på og også tror på at vi kan med den her ordning, er f.eks. at sørge for, at der, når der er nogle flere ansvarlige voksne til stede, der kan bede de unge mennesker om at skrue ned, så faktisk også kommer til at være det resultat, at de unge mennesker skruer ned for den højtaler. Og hvis de så ikke gør det, er der mulighed for, at man kan kontakte politiet, som så vil kunne udskrive en bøde.

Kl. 15:53

Tredje næstformand (Karsten Hønge):

Der er ikke flere ønsker om korte bemærkninger. Tak til hr. Bjørn Brandenborg, Socialdemokratiet. Næste ordfører er hr. Preben Bang Henriksen, Venstre.

Kl. 15:53

(Ordfører)

Preben Bang Henriksen (V):

Tak for det. På offentligt område har politiet magtmonopol, og det mener vi i Venstre fortsat skal være tilfældet. Det er imidlertid ikke til hinder for, at vi kan forsøge os med den her tryghedsordning med tryghedsvagter, for det er et forsøg. Det er i hvert fald en tidsbegrænset mulighed, som kommunerne har. Det er en frivillig ordning, så jeg synes, det må være svært at have væsentlig meget imod denne ordning. Det står enhver kommune frit for. Nogle vil anvende den, andre vil ikke. Og udgifterne er jo kommunale udgifter, så derfor er det også ganske fint, at det er kommunerne, der har adgang til at vedtage, at man skal have disse tryghedsvagter.

Vagterne skal være uniformerede, og de skal deltage i et vagtkursus, så vidt jeg i hvert fald har orienteret mig i forslaget. Med hensyn til uniformering mener jeg, det er ret vigtigt, fordi – og det vil jeg da godt bede justitsministeren om at be- eller afkræfte – bl.a. uniformeringen er med til at gøre, at de pågældende falder ind under den kreds af offentlige myndighedspersoner, som er omfattet af straffelovens § 119, således at eventuelle forbrydelser over for de pågældende personer straffes populært sagt ekstra hårdt. Det synes jeg i hvert fald er vigtigt; det skylder vi de mennesker, som påtager sig det her arbejde.

Tryghedsvagterne skal være øjne og øren og have en åbenbart hurtigere adgang til politiet end den traditionelle adgang, og det kan vi selvfølgelig også kun hilse med glæde. De skal have kameraer, så de kan dokumentere – og det er der vel heller ikke nogen der kan have noget imod – hvad der foregår, eventuelt til senere brug i retten. Tryghedsvagterne er ikke personer, der er underlagt politiets instruktionsbeføjelser; det er kommunalt ansatte personer. Det er ikke personer, der har magtbeføjelser af nogen som helst art, og dermed heller ikke, som der blev spurgt til lige før, den magtbeføjelse, der ligger i at udstede et bødeforelæg for en eller anden forbrydelse.

Der står i lovforslagets bemærkninger noget med hunde, nemlig at de her vagter kan medbringe hunde. Men jeg vil måske godt bede justitsministeren om lige at adressere, om det er kamphunde – det er det jo nok ikke, gætter jeg på – eller i hvert fald give en eller anden definition af, hvor vi har grænsen for de pågældende hunde. Er det til eget forsvar, eller er det til at snuse sig frem til bevismateriale osv. osv.?

Kort fortalt kan jeg sige, at Venstre hilser forslaget med glæde. Det kan, så vidt jeg kan se, ikke genere andre end dem, der forbryder sig mod loven, og det er en frivillig ordning for kommunerne. Således kan Venstre støtte forslaget i sin helhed.

Kl. 15:57

Tredje næstformand (Karsten Hønge):

Der er en kort bemærkning til fru Mai Mercado, Det Konservative Folkeparti.

Kl. 15:57

Mai Mercado (KF):

Jeg vil bare spørge, om Venstre og hr. Preben Bang Henriksen er tilfredse med det her lovforslag. For det her er jo ikke det, som Venstre og hr. Preben Bang Henriksen har plæderet for og argumenteret for og har ønsket, hverken undervejs i drøftelserne om politiaftalen eller senere hen. Så er Venstre tilfreds med den her aftale, som på ingen måde udmønter de ønsker, som Venstre havde til tryghedsvagter, inden det her lovforslag blev fremsat?

Kl. 15:57

Første næstformand (Leif Lahn Jensen):

Ordføreren.

Kl. 15:57

Preben Bang Henriksen (V):

Det er vist det, man kalder lidt af et ledende spørgsmål, for jeg får jo samtidig at vide, hvad der var mine eller Venstres ønsker inden, og så bliver der spurgt, om jeg er tilfreds med det her, som slet ikke er Venstres ønsker. Jeg kan sige, at vi er godt tilfredse med det her. Det er efter min opfattelse det muliges kunst under det Folketing, vi har i dag, og jeg synes, det er en glimrende måde i forhold til en forsøgsordning.

Det, som fru Mai Mercado nok vil ind på, er, om det ikke var bedre at give tryghedsvagterne nogle yderligere beføjelser. Jeg synes ikke, vi skal give flere magtbeføjelser til civile personer til udøvelse på offentligt område end højst nødvendigt, og det her er det, jeg mener er nødvendigt i dag.

Kl. 15:58

Første næstformand (Leif Lahn Jensen):

Spørgeren.

Kl. 15:58

Mai Mercado (KF):

Vil hr. Preben Bang Henriksen så ikke blot bekræfte, at det at udskrive en afgift, ligesom p-vagter i dag kan, ikke er det samme som den opgave, politiet har, når de udskriver bøder? Det er to forskellige typer af magtbeføjelser. Vil ordføreren ikke lige bekræfte det?

Kl. 15:58

Første næstformand (Leif Lahn Jensen):

Ordføreren.

Kl. 15:58

Preben Bang Henriksen (V):

Nu kommer vi ind på noget, der hedder parkeringsbøder. Det har jeg en lille smule forstand på – af gode grunde, må jeg sige. Og det er fuldstændig rigtigt, at det at udskrive en parkeringsbøde jo er noget, der henligger under kommunen i dag. Men om man så vil karakterisere det som en magtbeføjelse eller ej, ved jeg ikke. Hvis der kommer en bøde fra det offentlige, uanset om det er en afgift, en parkeringsafgift eller en anden bøde, opfattes det jo på en eller anden måde af borgeren, som om der ligger en magt i det. Det skal jeg da medgive. Så på det grundlag kan jeg kun sige, at det er helt fint med ordningen her.

Kl. 15:59

Første næstformand (Leif Lahn Jensen):

Den næste spørger er hr. Steffen Larsen.

Kl. 15:59

Steffen Larsen (LA):

Jeg skal spørge ordføreren, hvorfor Venstre taler med glæde for, at kommunen skal til at drive vagtvirksomhed, når nu der findes private vagtvirksomheder her i landet, som jo reelt set kunne sættes til at gøre det her arbejde, hvis vi bare lavede en lov, der tillod dem det. Det ville da være noget nemmere, end at kommunerne skal til at opfinde deres egne vagtkorps.

Kl. 15:59

Første næstformand (Leif Lahn Jensen):

Ordføreren.

Kl. 15:59

Preben Bang Henriksen (V):

Det er muligt, at jeg har misforstået spørgsmålet, men altså de mennesker, vi taler om her, der skal udøve den her form for virksomhed, er jo nogle, der ansættes af kommunerne. Om kommunerne så vil gøre brug af firmaer, er jo sådan set underordnet. Så sender man jo fakturaen til kommunen. Det vigtige er, at de pågældende personer, som optræder her, er underlagt kommunens instruktionsbeføjelser, at de har de kurser, der skal til, eller det kursus, der skal til, og at de er iklædt uniform osv. osv. Så om de er chartret fra et vagtselskab af kommunen eller det er nogle, der er direkte ansat af kommunen, er jeg sådan set ligeglad med.

Kl. 16:00

Første næstformand (Leif Lahn Jensen):

Spørgeren.

Kl. 16:00

Steffen Larsen (LA):

Når jeg går ned ad Strøget – det ligger lige herovre – kan jeg jo godt se, at der går folk fra, jeg ved ikke, om det er Dansikring eller Securitas eller en af de andre private virksomheder, som er ansat af Strøgforeningen til at gå og patruljere mellem butikkerne. Og det fungerer jo fint. Hvorfor ikke bare give dem muligheden for også at kunne gøre det på andre tidspunkter, hvor kommunen så kunne hyre dem til at stå nede i festgaderne, eller hvor det nu er, man har problemer? Ville det ikke være nemmere end at lave et lovkompleks, hvor vi skal til at uniformere dem og give dem hunde og alt muligt andet?

Kl. 16:01

Første næstformand (Leif Lahn Jensen):

Ordføreren.

Kl. 16:01

Preben Bang Henriksen (V):

Nej, jeg vil sige, at på den her måde, vi gør det på, og den måde, vi giver kommunerne adgang til at gøre det på, er det jo sat i nogle rammer, om man så må sige, og det samme gælder jo, når spørgeren spørger til de vagter, der går på gågaden. Efter min opfattelse kan man jo sagtens anvende de pågældende vagter, hvis de har kurset, hvis de har uniformeringen, selv om de måtte være ansat af et privat vagtselskab. Så er det altså bare kommunen, der skal entrere med det pågældende vagtselskab.

Kl. 16:01

Første næstformand (Leif Lahn Jensen):

Så er næste spørger hr. Lars Boje Mathiesen.

Kl. 16:01

Lars Boje Mathiesen (UFG):

Tak. Jeg kunne godt tænke mig at spørge ind til behovet for dem her. For vi har SSP-vagter, vi har G4S-vagter, som man kan hyre til DSB-stationer, Strøget osv., og vi har også Natteravnene, som er en frivillig organisation med over 4.000 tilmeldte, der tager rundt og skaber tryghed. Hvorfor ikke støtte op omkring de initiativer i stedet for at lave endnu et? For vi ved jo, at når der sådan kommer endnu et initiativ, kommer der også bureaukrati og administration med oven i bøtten.

Kl. 16:02

Første næstformand (Leif Lahn Jensen):

Ordføreren.

Kl. 16:02

Preben Bang Henriksen (V):

Altså, mig bekendt bakker man da op om alle de institutioner, som spørgeren nævnte her. Og spørgeren indleder med at sige, at spørgeren vil adressere behovet. Jamen jeg kan jo kun sige, at jeg da ikke håber, der er behov for det her. Det er en frivillig ordning. Det skulle da glæde mig, hvis kommunerne sagde: Der er fredeligt og roligt på alle S-togsstationer, i alle belastede boligområder osv., så vi gør ikke brug af ordningen. Så kan jeg da heller ikke forestille mig, at der er nogen folketingsmedlemmer, der ville være utilfredse med det.

Så jeg synes, det er glimrende, at vi har den her ordning, men det hindrer da bestemt forhåbentlig ikke kommunerne i at støtte op om de glimrende tiltag, som spørgeren nævnte før.

Kl. 16:03

Første næstformand (Leif Lahn Jensen):

Spørgeren.

Kl. 16:03

Lars Boje Mathiesen (UFG):

Arh, jeg har alligevel beskæftiget mig også med kommunalpolitik i så mange år, at jeg vil sige, at når der er muligheden for det, skal der nok være nogle embedsfolk, der synes, at det er sjovt også at oprette noget. Så derfor kunne jeg godt tænke mig at spørge ind til, om der er noget, der forhindrer kommunerne i dag i allerede at bruge de eksisterende ordninger, f.eks. med G4S, og bruge dem til de opgaver, som bliver omtalt i bemærkningerne her. Er den mulighed der ikke i dag med den måde, som lovgivningen er strikket sammen?

Kl. 16:03

Første næstformand (Leif Lahn Jensen):

Ordføreren.

Kl. 16:03

Preben Bang Henriksen (V):

Nu er jeg jo ikke lige et omvandrende bibliotek på det her område. Der bliver spurgt, om der ikke i dag, altså uden den her lovgivning, er mulighed for, at kommunen kan gøre brug af de pågældende firmaer. Det kan jeg faktisk ikke svare på om eksisterer i dag, men jeg vil sige, at på den her måde er det da i hvert fald en nem ordning, der ikke giver anledning til problemer af nogen art, for det er beskrevet helt og holdent heri, hvordan vagterne skal fungere.

Kl. 16:04

Første næstformand (Leif Lahn Jensen):

Så siger vi tak til ordføreren – der er ikke yderligere korte bemærkninger – og velkommen til næste ordfører, hr. Henrik Rejnholt Andersen fra Moderaterne. Velkommen.

Kl. 16:04

(Ordfører)

Henrik Rejnholt Andersen (M):

Tak for ordet, formand. Danmark er et fantastisk land at leve i. Det kan vi alle sammen være enige i. Det er et godt sted at vokse op, stifte familie og blive gammel. På mange måder har vi fundet opskriften på et samfund med en god balance mellem frihed og tryghed. Det er solsiden af historien og fortællingen om Danmark.

Bagsiden af medaljen er desværre en lille smule anderledes. Der hersker stor utryghed blandt vores borgere. Der er skyggesider, der slår ind over vores dejlige land. Det utrygge skal vi komme til livs sammen. L 70 handler banalt set om at åbne op for muligheden for, at danske kommuner i en 3-årig forsøgsperiode kan etablere kommunale tryghedsvagter.

Vi har mange steder i det danske land, der desværre er ekstremt uroplaget, og her fristes man til at spørge, hvorfor politiet ikke bare gør deres arbejde. Sandheden er dog, at politiet er hårdt presset, hvilket betyder, at borgerne oplever længere sagsbehandlingstider, et mindre synligt politi og en benhård prioritering af opgaverne fra politiets side. Der er mange kommuner, der ønsker en mulighed for at komme utrygheden på gaderne til livs, og det her lovforslag giver kommunerne valgmuligheder.

Der er i dag situationer, hvor gaderne er plaget af så meget usikkerhed, at borgerne føler sig utrygge. Jeg er selv fra Østjylland, og i min kreds har f.eks. Aarhus Kommune efterhånden efterspurgt kommunale tryghedsvagter i flere år. For når de lyse nætter og sommervejret banker på, banker kriminaliteten også på i Aarhus Kommune; høj musik langt ud på natten, utryghedsskabende adfærd, sågar gaderæs opleves om sommeren nede på Aarhus Ø, og et hårdt presset politi må ofte melde hus forbi på den opgave, fordi de imens står og ser på, at bandekonflikten også eskalerer.

Derfor er jeg glad for, at vi nu giver kommunen muligheden for at supplere politiets arbejde med kommunale tryghedsvagter, der snart bliver politiets øjne og ører ude i gadebilledet. Jeg tror, de kommuner, der nu i længere tid har efterspurgt sådan en ordning, kommer til at nyde godt af den fremstrakte hånd, vi giver dem. Tilstedeværelsen af kommunernes tryghedsvagter er med til at vise, at vi ikke vender blikket bort fra lovovertrædelser, og jeg tror helt klart, at vi vil opleve, at trygheden vil stige i kraft af tilstedeværelsen af de kommunale tryghedsvagter i det offentlige rum.

Lovforslag L 70 er ikke nyt. Det har været drøftet mange gange tidligere, og senest skulle det stå klar i sommer, men nu står vi her og behandler det. Det er vi på mange måder glade for i Moderaterne. Jeg håber, at lovforslaget får sat skub i udviklingen, hvor de kommunale tryghedsvagter sammen med politiet fortsat kan sikre tryghed i det lokale og kommuner. Moderaterne støtter op om dette forslag. Tak for ordet.

Kl. 16:07

Første næstformand (Leif Lahn Jensen):

Der er indtil videre en enkelt kort bemærkning fra hr. Lars Boje Mathiesen. Værsgo.

Kl. 16:07

Lars Boje Mathiesen (UFG):

Tak. Nu siger ordføreren selv, at politiet er hårdt presset. Kan ordføreren komme med nogen årsager og forklaringer på, hvorfor politiet er hårdt presset i Danmark?

Kl. 16:07

Første næstformand (Leif Lahn Jensen):

Ordføreren.

Kl. 16:07

Henrik Rejnholt Andersen (M):

Vi har jo alle sammen været klar over, at der har været rekrutteringsproblemer i politiet. Afgangen har desværre været lidt større end tilgangen for et par år tilbage. Kurven er heldigvis vendt. Nu må vi bare på sigt håbe på, at vi kan få optaget så mange politibetjentelever, at vi kan få den her mulighed genskabt. Det er dog ikke det samme som at sige, at tryghedsvagterne skal lave politiets arbejde. De skal være øjne og ører. Så de er ikke politibetjente.

Kl. 16:08

Første næstformand (Leif Lahn Jensen):

Spørgeren.

Kl. 16:08

Lars Boje Mathiesen (UFG):

Nu kommer jeg også fra Aarhus af, og det er rigtigt, at der var problemer med bilræs nede på Aarhus Ø. Tror ordføreren sådan rigtig oprigtigt, at de mennesker, som laver bilræs, dem, som nu vader hen over sejlbåde dernede og er fuldstændig ligeglade med pligt og pli og hvad som helst, kommer til at lytte til en eller anden tryghedsvagt, der står der? Tror man virkelig, at de unge mennesker, som ikke lytter til SSP-vagter, unge mennesker, der ikke lytter til pædagoger, unge mennesker, der ikke lytter til skolen og nogle gange også har svært ved at lytte til politiet, lige præcis nu vil lytte til kommunale tryghedsvagter?

Kl. 16:08

Første næstformand (Leif Lahn Jensen):

Ordføreren.

Kl. 16:08

Henrik Rejnholt Andersen (M):

Jeg håber da så sandelig, at hr. Lars Boje Mathiesen bakker op om det her forslag, fordi det vil være med til at sikre trygheden på f.eks. Aarhus Ø. De vagter, der kommer til at gå dernede, får lidt andre beføjelser og muligheder end natteravne og SSP-konsulenter. De får mulighed for at bære kameraer til at filme og henstille til folk at opføre sig ordentligt. De kameraer, de kommer til at gå med, kan også filme de her gaderæs og kan være med til identificere de personer, der kommer til at lave det.

Kl. 16:09

Første næstformand (Leif Lahn Jensen):

Der er ikke flere korte bemærkninger. Vi siger tak til ordføreren. Næste ordfører er fru Karina Lorentzen Dehnhardt fra SF. Velkommen.

Kl. 16:09

(Ordfører)

Karina Lorentzen Dehnhardt (SF):

Tak for det. Det her forslag er jo ikke en blomst, der er groet i haven hos SF. Vi er ellers rigtig glade for natur og biodiversitet, men det her er nok lidt en fremmed gevækst, og derfor er vi sådan set også klar med lugejernet, hvis forslaget ikke rammer den rigtige balance. Og hvorfor så det? Ja, det er, fordi vi grundlæggende mener, at det er politiets opgave at sikre fred, tryghed og orden på offentlige gader, torve, pladser og i boligområder rundtomkring i landet. Vi synes, det er en bredt accepteret norm i samfundet, at det er sådan, og politiet besidder også en grundlæggende tillid og dygtighed, som gør, at de kan håndtere den her type sager godt. Og hvis der skal ændres grundlæggende på det – og det kan der jo blive med det her lovforslag – skal vi gå forsigtigt til værks.

Der har jo været ønsker om et vægterkorps med meget vidtgående beføjelser fra Gentofte Kommune, og jeg må bare sige, at jeg synes, det er den forkerte vej at gå. Vi ønsker i SF ikke private vægterkorps, som kan anholde folk og operere på privat grund og køre med blå blink og flyve med droner, bære våben eller har beføjelser til magtanvendelse i øvrigt. Men heldigvis tyder det også på, at Justitsministeriet ikke er blevet fristet af at gå langt ned ad den vej, og det er også fortsat politiets opgave at holde orden i det offentlige rum, mens vagter kun skal udgøre et supplement. Det er heldigvis en tilgang, som sikkerhedsbranchen også selv deler, og det synes vi egentlig er positivt.

Det er jo ikke nogen hemmelighed, at der er offentlige steder i Danmark, hvor trygheden måske er en anelse besværet, og hvor der er utryghedsskabende adfærd. Jeg vil gerne tilføje, at der selvfølgelig også skal være en grænse for, hvad det er, vi sætter vagter til og sender dem ud i. Der kan jo være områder, der er hårdt plaget af rocker- og bandeaktivitet og lignende, og vi har også en forpligtigelse til at sørge for, at de sendes ud steder, hvor de ikke kommer til skade.

Der var jo et udvalg omkring lige præcis vagter, som blev nedsat i kølvandet på problemstillingen omkring vold mod vagter. Det er sådan, at i Sverige har man regler, hvor man skal sikkerhedsvurdere, inden man bliver udsendt til bestemte opgaver, og så er der faktisk krav til, hvor mange vagter der skal på. Og desværre er det sådan, at hvis man er et vagtselskab, som gerne vil tjene penge, kan man jo lade være med at sætte to vagter på og kun sætte én vagt på, og på den måde kan man så underbyde andre i branchen, mens man gambler med de ansattes sikkerhed, og det synes jeg er ret problematisk. Det burde vi egentlig også have løst, inden vi udvider mulighederne for vagter. Så det synes jeg egentlig at vi burde have sat skik på også, men så vidt jeg har forstået, arbejder det udvalg stadig væk.

Høringssvarene viser også, at der ude i kommunerne er meget forskellige ønsker til ordningen, og så er det selvfølgelig vigtigt, at vi med det her forslag kan få sikret en mere ensartet model for tryghedsvagter på tværs af landet. Jeg er helt enig i, at der ikke skal følge penge med til den her ordning. Det er en frivillig ordning. Skal der bruges penge, må det være på rigtigt politi. Men jeg vil også godt som landdistriktsordfører beklage, at det her jo nok bliver en ordning, hvor kommunerne ikke er stillet helt lige. Jeg tror i hvert fald, der er mange af de knap så velstående landdistriktskommuner, som ikke har råd til at ansætte kommunale tryghedsvagter, mens der er andre kommuner, der har tegnebogen i orden på en helt anden måde. Dermed kommer det her forslag jo også til – eller der er i hvert fald en risiko for det – at give en skævvridning mellem fattigere og rigere kommuner, og det synes jeg egentlig heller ikke er hensigtsmæssigt.

Nå, men vi har alligevel besluttet os for i SF, at vi støtter det her. Det er en forsøgsordning. Vi synes egentlig, snittet er lagt okay. Det er okay, at man prøver at få nogle flere øjne derude, som måske kan opfange noget, som politiet kan tage sig af. Vi har været meget optaget af, at der ikke sker en opgaveglidning fra politi til vagter. Det synes vi ikke der sker med det her. Myndighedsopgaver er nu engang politiopgaver.

Med de bemærkninger vil jeg sige, at vi kan støtte forslaget, men alligevel pege på to indspark fra Vagt- og Sikkerhedsfunktionærernes Landssammenslutning. De ønsker, at man skal have en erhvervsfaglig uddannelse i bagagen, når man skal være vagt. I dag er op mod 85 pct. af de under 25-årige vagter faktisk ufaglærte, hvilket kan være problematisk. Og så er de – ligesom jeg har nævnt – også bekymret for sikkerheden. Men vi regner med at lave en række ændringsforslag til det her. Tak for ordet.

Kl. 16:14

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører, der er velkommen heroppe, er fru Betina Kastbjerg fra Danmarksdemokraterne. Velkommen.

Kl. 16:15

(Ordfører)

Betina Kastbjerg (DD):

Tak for det. Jeg tror, at vi alle sammen kender en bydel eller et område, hvor der hersker utryghed, og hvor utrygheden er blevet en del af hverdagen for mange borgere. Det er en situation, som vi som samfund ikke kan være tilfreds med, og som kræver handling. Som politikere og samfund har vi et ansvar for at sikre ro og orden og skabe trygge rammer for vores borgere. Derfor skal vi drøfte, om der skal indføres en forsøgsordning med tryghedsvagter, der kan supplere politiets arbejde med at opretholde ro og orden i samfundet.

Tryghedsvagterne skal spille en vigtig rolle i at skabe tryghed for borgerne i det pågældende område. De vil være til stede i gadebilledet og kunne hjælpe med at forebygge og opdage kriminalitet samt sørge for, at borgerne føler sig sikre og trygge. Vi ved, at politiet har mange opgaver og ikke altid har ressourcerne til at være til stede alle steder på samme tid. Derfor vil tryghedsvagterne kunne supplere politiet og sørge for, at der er en tilstedeværelse i området, som kan forebygge og afhjælpe situationer, der kan skabe utryghed.

Forsøgsordningen kan give mulighed for at afprøve og evaluere tryghedsvagternes arbejde og se, om det kan bidrage positivt til at skabe mere tryghed i samfundet. Der er dog en række forudsætninger, der skal være til stede, for at forsøget bliver en succes, og vi vil gerne understrege, at vi i Danmarksdemokraterne mener, det er vigtigt, at de kommende tryghedsvagter får de nødvendige forudsætninger i form af uddannelse, så de også kan sikre ro og orden og styrke trygheden. Det ser vi frem til at høre mere om.

Derudover mener vi, at vi selvfølgelig også skal sikre tryghedsvagternes sikkerhed i deres kommende arbejde. Det er vigtigt, at de får nogle redskaber, der kan sikre deres sikkerhed, da de højst sandsynlig vil komme i nogle situationer, hvor der også er risiko for, at de kan komme til skade. Det kan være i form af nogle alarmer eller nogle kropsbårne kameraer, de kan have med sig. Der kunne også være en vis sikkerhed i, at tryghedsvagterne ikke skulle arbejde alene, men som minimum i par. Det ville også styrke deres tryghed.

Vi mener, at forsøgsordningen med tryghedsvagter vil være et skridt i den rigtige retning for at skabe mere tryghed og ro i samfundet, og vi ser frem til at se, hvordan det kan bidrage positivt til vores fælles samfund. Så i Danmarksdemokraterne er vi positive over for forslaget, og jeg glæder mig til at drøfte det yderligere i udvalgsbehandlingen.

Kl. 16:17

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører er hr. Steffen Larsen fra Liberal Alliance. Velkommen.

Kl. 16:17

(Ordfører)

Steffen Larsen (LA):

Tak. Det her er så typisk Christiansborg. Vi kommer med en alt for kompleks løsning på et meget simpelt problem. Sådan er det tit. Jeg har været vagt og dørmand i 10 år af mit liv. Det er sådan en ting, jeg går og siger, og jeg føler mig inspireret af vores justitsminister, som jo hele tiden går og siger, at han er fra Kastrup. Så jeg er begyndt at sige, at jeg er dørmand og vagt, og vi kan også nævne, at udlændinge- og integrationsministeren hele tiden siger, at han er fra Holbæk – for slet ikke at nævne min egen formand, der vistnok på et tidspunkt sagde, at han var fra en vis by.

Nå, jeg har som sagt været vagt og dørmand, og derfor er jeg måske den eneste her i forsamlingen, der i mit eget liv har haft en direkte kontakt med de her problemer. Lovforslaget åbner op for, at kommuner kan hyre vagter til at skabe tryghed i det offentlige rum, og det lyder jo dejligt. Så kalder man det tryghedsvagter, og så har man opfundet en helt ny kategori af vagter, selv om der allerede findes en vagtuddannelse og vi allerede har uddannede vagter i tusindvis, som går ude i private virksomheder, og som ville kunne passe det her job, hvis vi bare ville tillade dem det. Men de må ikke passe på os i det offentlige rum, for ude i det offentlige rum må de faktisk ikke, som loven er lige nu, fungere som vagter. Det kunne man jo ændre på, man kunne lave det om.

Det er jo sådan set positivt, at man gerne vil gøre noget for trygheden i det offentlige rum, men problemet med forslaget er midlerne. Det er bureaukratiet, der følger med. Der skal være en ny vagtuddannelse parallelt med den allerede eksisterende uddannelse. Hvorfor dog det? Hvorfor ikke forbedre den eksisterende vagtuddannelse, hvis det er, at man ønsker at forbedre den? At man ser sig kaldet til at indføre parallelle ting, er en mærkværdighed for mig. Uniformeringen skal også være ens. Hvorfor dog det? Hvorfor skal det være den samme uniformering i alle dele af landet? Det forhindrer jo de private virksomheder i at kunne stille med deres egne uniformer, som allerede den eksisterende vagtlovgivning siger skal være mærket med »vagt«. Så kunne man, hvis det er, fordi man vil kunne identificere den enkelte vagt, ligesom man kan identificere den enkelte politibetjent med numre, sætte numre på dem.

Der er også mange andre ting. F.eks. skal deres bil mærkes. Igen vil jeg sige, at de eksisterende vagter allerede har biler, der er mærket »vagt« ifølge vagtordningen, så der er jo ikke noget der. Det er, som om vi er i gang med at etablere en parallel ordning uden nødvendigvis helt at kunne forklare hvorfor. For vi kunne jo blot lave den eksisterende lov om, således at folk også kunne få lov til at udføre vagtarbejde i det offentlige rum. Og så kunne kommunerne få tilladelse til at hyre vagter fra de her private firmaer og sende dem ud. Så ville vi også undgå, at det offentlige skulle til at konkurrere med det private om den arbejdskraft, som vagterne er. Det kunne også være en fordel, vi fik ud af det.

Så det burde stå klart for enhver nu, at vi kommer til at stille nogle ændringsforslag til det her. For vi vil gerne forsimple den her ordning betragteligt, så den hurtigere, nemmere og bedre kan komme i gang, og så vi nemmere og hurtigere kan få fat i nogle vagter, der kan komme ud og være med til at opretholde den orden, som forslaget har som målsætning. Tak.

Kl. 16:20

Første næstformand (Leif Lahn Jensen):

Vi siger tak til ordføreren. Der er ingen korte bemærkninger, og næste ordfører er fru Mai Mercado fra Det Konservative Folkeparti. Velkommen.

Kl. 16:20

(Ordfører)

Mai Mercado (KF):

Man siger, at i Folketingssalen kan man fortælle store hemmeligheder, uden at det bliver opdaget uden for de her mure. Det er ikke, fordi jeg har store hemmeligheder med, men måske bare lidt fakta, som jeg godt vil dele, og som i al fald vil få alle indbrudstyvene her i landet til at spærre øjnene op.

For i Rudersdal var der i 2022 knap 400 indbrud, dvs. mere end 1 om dagen, men kun i 25 tilfælde førte det til en sigtelse. Så hvis ikke indbrudstyvene allerede har været travle her hen over påskeferien, kan de nærmest risikofrit bevæge sig til Rudersdal. I Rudersdal er kommunalpolitikerne forståeligt nok vældig frustrerede på deres borgeres vegne, og ligesom andre kommuner har de ønsket sig flere muligheder, som kan sætte en stopper for den her utryghedsskabende adfærd.

I Københavns Kommune, i Aarhus Kommune er man i visse områder plaget af unge, der hører høj musik med soundbokse, der får naboerne til at ligge søvnløse, og jeg siger bare: stakkels børnefamilier med små børn, som ikke kan sove i de lune sommeraftener, hvor det altså bliver helt umuligt bare at have vinduet på klem. Her har kommunens medarbejdere kun mulighed for at sætte skilte op og komme med venlige henstillinger – helt ærligt, så har det ikke den store effekt på sommerens unge festaber, som nyder sommervarmen.

I Det Konservative Folkeparti har vi længe kæmpet for at give kommunerne mulighed for at ansætte lokale tryghedsvagter, som kan bidrage til opretholdelsen af ro og orden og være med til at forebygge indbrud og tyveri. Men det lovforslag, som vi behandler i dag, kommer ikke til at have den effekt, vi ønsker i vores parti. Og det bliver heller ikke lige så vidtgående som det, daværende justitsminister Nick Hækkerup ønskede sig og lagde op til.

Hensigten med lovforslaget er at supplere politiets arbejde med at opretholde ro og orden, og vi bakker da op om muligheden for, at man kan henstille til at stoppe forstyrrende adfærd og også foretage foto- og videooptagelser. Men særlig to ændringer mangler på indholdssiden.

For det første vil vi give tryghedsvagterne mandat til at udskrive afgifter i afgrænsede områder, når eksempelvis en gruppe unge holder spontane piratfester, hvor de sviner og hærger og nægter at skrue ned for musikken på en hverdagsaften. Det skal tilsvare de muligheder, en p-vagt har for at udskrive afgifter. For det andet vil vi give vagterne mulighed for at benytte droner, som hurtigt og sikkert kan rykke ud til et indbrud, når alarmen går, og måske endda kan nå at sikre bevismateriale, før tyvene er over alle bjerge.

Vi står i en situation, hvor en håndfuld kommuner døjer med store lokale udfordringer. I København og Aarhus er man rigtig godt trætte af vilde udendørsfester til gene for både børnefamilier og andre borgere, i andre kommuner er man hårdt plaget af indbrud, og derfor giver det rigtig god mening, at man lader kommunerne have tryghedsvagter efter de behov, de har. Men uden de rette beføjelser og de rette værktøjer bliver de jo komplet overflødige.

Man skal være ualmindelig naiv, hvis man tror, at en venlig henstilling fra en tryghedsvagt kan sætte en stopper for en indbrudstyv eller en spontan piratfest i en park. Hele kimen til problemet er jo, at de unge ikke skruer ned, når de pænt bliver bedt om det af de naboer, der gang på gang på gang får ødelagt deres nattesøvn. Og hvad skal de indbrudsplagede kommuner med en tryghedsvagt, der ikke har andre værktøjer end en refleksvest og muligheden for at give en verbal reprimande?

Hovedudfordringen er jo, at de indbrudstyve allerede er over alle bjerge, når politiet når frem. En drone eller en tryghedsvagt med mulighed for at udskrive afgifter kan til gengæld hurtigt rykke ud, stresse og forstyrre indbrudstyvene, og en drone vil kunne fotografere, lyse op og advare om, at der er tyve i området, og også kunne sikre beviser. Og lad mig blot præcisere, at politiets opgaver selvfølgelig stadig er politiets. Der er således ikke tale om, at de forslag, vi kommer med, altså betyder, at opgaver tages fra politiet – slet ikke.

Partierne bag politiaftalen fra 2020 har nu i flere år forhandlet frem og tilbage om de kommunale tryghedsvagter og deres beføjelser, og i mellemtiden er larm og affald fra piratfester blevet en fast gene for talrige borgere i bl.a. sommermånederne. Derfor er det desto mere skuffende, at regeringen så lang tid efter præsenterer et forslag, som er så langt fra målet.

I sidste periode var det venstrefløjen, der blokerede for, at der blev lavet en virksom aftale. Nu har vi fået en regering hen over midten, som påstår at være løsningsorienteret. Der er bare ikke meget løsning over regeringens forslag – tværtimod er det et slag i luften, som på ingen måde holder til mødet med virkeligheden.

Sluttelig har vi et ændringsforslag mere. Det går på processen: Udvid tidsperioden for forsøgsordningen allerede fra starten. For flere siger, at det i forsøgsperioden er et problem både at nå at starte en uddannelse, få uddannet tryghedsvagterne, høste erfaringer. Det tager tid at lave en bekendtgørelse om de relevante uddannelsesmæssige krav. Det hele tager tid, så udvid perioden.

Med dét sagt kan Det Konservative Folkeparti støtte lovforslaget.

Kl. 16:26

Første næstformand (Leif Lahn Jensen):

Der er en enkelt kort bemærkning fra hr. Preben Bang Henriksen.

Kl. 16:26

Preben Bang Henriksen (V):

Nu blev ordet drone nævnt flere gange, og det lyder også effektivt; det må jeg medgive. Nu er det mig bekendt sådan, at vi har en droneforordning nede fra EU og vi har en dronebekendtgørelse herhjemme med nogle i øvrigt meget, meget indviklede regler. Eksempelvis skal man have visuel kontakt med en drone, og den må ikke kunne lure ned over andre mennesker. Jeg spørger bare: Kan vi forvente, at der i stedet for de her regler, som er skabt til beskyttelse af folks privatliv, kommer et sæt ændrede regler i forbindelse med behandlingen af det her forslag, når De Konservative skal have ønsket opfyldt om, at droner skal indgå i det her projekt?

Kl. 16:26

Første næstformand (Leif Lahn Jensen):

Ordføreren.

Kl. 16:26

Mai Mercado (KF):

Man kan i hvert fald forvente et borgerligt parti, der står på sin politik både før og efter et valg. For før valget sagde vi, at vi syntes, det ville være rigtig godt, hvis det er, at man kunne give øgede beføjelser både i forhold til at kunne lave afgifter, men også i forhold til at kunne bruge droner. Det er et stort ønske, især i de indbrudsplagede områder. Og det havde jeg egentlig også et indtryk af at Venstre bakkede op om – i hvert fald indtil de gik i regering.

Kl. 16:27

Første næstformand (Leif Lahn Jensen):

Spørgeren.

Kl. 16:27

Preben Bang Henriksen (V):

Det er jo fint, at man står ved det, man sagde før valget, og som man også gør nu, men hvis det nu var forkert, eller hvis det var forbundet med problemer før valget, er det jo også forbundet med problemer efter valget, og derfor spørger jeg igen: Er det sådan, at der kommer ændringsforslag fra Det Konservative Folkeparti til dronebekendtgørelse og de regler, der gælder til beskyttelse af privatliv under dronerne?

Kl. 16:27

Første næstformand (Leif Lahn Jensen):

Ordføreren.

Kl. 16:27

Mai Mercado (KF):

Ja, det skal i hvert fald forstås således, at der kommer et ændringsforslag om brugen af droner til det her lovforslag.

Kl. 16:27

Første næstformand (Leif Lahn Jensen):

Så er næste spørger fru Zenia Stampe. Værsgo.

Kl. 16:27

Zenia Stampe (RV):

Gør det slet ikke indtryk på Det Konservative Folkeparti, at Politiforbundet er skeptiske over for anvendelsen af tryghedsvagter til at, hvad kan man sige, varetage den opgave, som normalt ville være politiets? Og gør det heller ikke indtryk på Det Konservative Folkeparti, at sikkerhedsbranchen, som er dem, der skal ud at gøre de her ting, selv er meget tilfredse med, at de ikke får flere beføjelser, fordi de nemlig også er opmærksomme på, at de ikke er politiet, og at der derfor er en vigtig balance her? Gør de to høringssvar slet ikke indtryk på Det Konservative Folkeparti?

Kl. 16:28

Første næstformand (Leif Lahn Jensen):

Ordføreren.

Kl. 16:28

Mai Mercado (KF):

Det er også derfor, at jeg i min tale lige præcis sagde, at det er vigtigt, at de ændringsforslag, vi fremsætter, jo ikke tager beføjelser fra politiet. Når man eksempelvis udskriver en afgift, hvad p-vagter jo gør i dag, så er det jo ikke en politiopgave. Det er p-vagter, som gør det, og tilsvarende vil det kunne være muligt, at man altså giver tryghedsvagterne mulighed for at kunne udskrive de afgifter. Det er måske den allervigtigste, hvad kan man sige, beføjelse, man vil kunne give de tryghedsvagter, hvis det rent faktisk skal kunne batte. Så hvis man ser på den bekymring, som Politiforbundet har, og som sikkerhedsbranchen har – jeg har talt med dem – så er der ikke noget i det, vi lægger op til, som vil betyde, at der er politiopgaver, som overgår til andre.

Kl. 16:29

Første næstformand (Leif Lahn Jensen):

Spørgeren.

Kl. 16:29

Zenia Stampe (RV):

Så lad os forestille os en situation, hvor man står som sikkerhedsvagt og skal udskrive en bøde til nogle unge mennesker, fordi de har skruet for højt op for musikken. Kan ordføreren ikke se, at der kan opstå en konfliktoptrapning, som den her vagt jo netop ikke er uddannet til at håndtere? Så der er jo alt andet lige forskel på at skulle henstille til, at de skal skrue ned for musikken, for ellers ringer man til politiet, og så komme med en bøde til sådan et ungt selskab. Kan ordføreren ikke se, at der kan opstå en måske ikke så rar situation?

Kl. 16:29

Første næstformand (Leif Lahn Jensen):

Ordføreren.

Kl. 16:29

Mai Mercado (KF):

Men den ikke så rare situation vil jo også kunne opstå, når en tryghedsvagt i refleksvest går over og anmoder om, at der bliver skruet ned. Jeg tror, det er vigtigt, når vi rent faktisk får tryghedsvagter, at de så også har nogle beføjelser. Jeg tror også, de vil blive taget mere alvorligt, hvis det er, at man ved, at der rent faktisk er en konsekvens. Og så vil det jo være sådan, at man altså kan tilkalde politiet, hvis det er, at man vurderer, at der er en utryghedsskabende situation. Det vil man jo også kunne i dag, hvis der er en p-vagt, som står i en tilsvarende situation.

Kl. 16:30

Første næstformand (Leif Lahn Jensen):

Så er der en kort bemærkning fra hr. Henrik Rejnholt Andersen.

Kl. 16:30

Henrik Rejnholt Andersen (M):

Tak for talen. Jeg har op til behandlingen af det her lovforslag haft møder med flere forskellige brancheorganisationer omkring det her lovforslag, og ingen af de her sikkerhedsfirmaer ønsker at gøre brug af droner. Gør det ikke indtryk på Konservative?

Kl. 16:30

Første næstformand (Leif Lahn Jensen):

Ordføreren.

Kl. 16:30

Mai Mercado (KF):

Jeg kan jo sige, at vi i Det Konservative Folkeparti har borgerne for øje, og det er et kæmpeproblem, særlig i Rudersdal, men også i andre kommuner, med indbrud, hvor man risikerer at komme hjem og hele ens hus så er tømt for værdier. Derfor vil vi gerne give en mulighed for, at kommunerne kan få nogle nye værktøjer, og det er eksempelvis at bruge droner, og det er på den anden vis også muligheden for at kunne sikre trygheden. Altså, det at kunne patruljere i området har været meget efterspurgt, og det vil man faktisk kunne gøre med det her lovforslag, men ikke det med droner.

Så vi er på borgernes side, og derfor har jeg beroliget sikkerhedsbranchen med, at der ikke er noget i de ændringsforslag, som vi stiller, som vil betyde, at de pludselig skal til at overtage politimæssige opgaver. For det er der ikke.

Kl. 16:31

Første næstformand (Leif Lahn Jensen):

Spørgeren.

Kl. 16:31

Henrik Rejnholt Andersen (M):

Tak for det. Når man kigger på den her bekendtgørelse og det her med droner, så skal man jo have en speciel uddannelse til at flyve med droner over beboede områder, og som Preben Bang Henriksen sagde, skal dronen være inden for synsvidde. Så er der også det andet problem, der ligger i det, nemlig at du for at flyve med en drone skal flyve ind over andres private områder.

Kræver det set fra konservativ side en ændring i lovgivningen for at få gjort den her drøm om droner til virkelighed?

Kl. 16:32

Første næstformand (Leif Lahn Jensen):

Ordføreren.

Kl. 16:32

Mai Mercado (KF):

Vi er optaget af, at man som børnefamilie kan bo på Islands Brygge og nyde en sommer, uden at soundbokse skal forpeste hele miljøet, og i dag er der meget få værktøjer. Og når man ser på, hvad den daværende regering og også, hvad Venstre sagde før valget, hvad de lagde op til af værktøjer, og hvad der rent faktisk er kommet ud af det her lovforslag, så må man bare sige, at det er en noget tandløs udgave, som vi behandler i dag. Jeg havde ønsket, at man stadig væk stod på sin politik. Det gør man så tilsyneladende ikke.

Kl. 16:32

Første næstformand (Leif Lahn Jensen):

Så er det hr. Bjørn Brandenborg.

Kl. 16:32

Bjørn Brandenborg (S):

Tak for det. Jeg vil egentlig bare følge op på det, som hr. Preben Bang Henriksen spurgte om i forhold til de konkrete ændringer, som fru Mai Mercado forestiller sig der skal laves, så man får mulighed for at kunne flyve med drone. For jeg er også optaget af borgerne – det er derfor, vi har fremsat det her lovforslag – men det er jo også sådan i dag, at hvis en drone flyver f.eks. ind over et beboet område, vil man skulle indhente samtykke fra alle de områder, der ligger ved siden af der, hvor man har filmet. Jeg vil bare høre, om Mai Mercado tænker, at det er sådan en ændring, man skal lave – altså, om hun forestiller sig, at det er sådan ude i den brede befolkning, at man tænker, at man gerne vil have sig overvåget af droner, når man sidder og drikker morgenkaffen ude i haven, eller om det måske kunne være en af de ændringer, som er en udfordring, og det bl.a. var derfor, vi ikke har taget det forslag med.

Kl. 16:33

Første næstformand (Leif Lahn Jensen):

Ordføreren.

Kl. 16:33

Mai Mercado (KF):

I dag findes der jo rigtig mange forskellige typer af naboværn, og heldigvis for det. Jeg kan sagtens se for mig, at der i Gentofte, Rudersdal, Hørsholm kunne være naboområder, hvor man siger, at lige præcis det værktøj vil man gerne bruge. Men det kan man ikke i dag, og det er jo derfor, vi har taget det med. Det er lige præcis for at sikre, at borgerne kan få gavn af sådan et værktøj.

Så må jeg bare sige, at det jo er skuffende, når tidligere justitsminister Nick Hækkerup jo selv var ude at sige, at selvfølgelig kunne det være en mulighed at bruge afgifter som en del af kampen imod den her utryghedsskabende adfærd. Jeg synes, det er let, når det er, at Socialdemokratiet slår sig op på, at de vil utryghedsskabende adfærd til livs, når man så samtidig her i Folketingssalen fremsætter så tandløst et lovforslag sammenlignet med, hvad man tidligere selv har været ude at sige.

Kl. 16:34

Første næstformand (Leif Lahn Jensen):

Ønsker spørgeren yderligere en kort bemærkning? Man skal bare lige huske at trykke sig ind. Så kan vi bedre styre det. Værsgo, spørgeren.

Kl. 16:34

Bjørn Brandenborg (S):

Det må formanden undskylde at jeg glemte.

Tak for svaret. Jeg vil så spørge igen. Det bliver meget, meget lidt konkret, for man står og har nogle meget, meget store ønsker. Hr. Preben Bang Henriksen sagde det jo også før: Man kan jo godt nå at blive klogere, hvis man finder ud af, at noget ikke kan lade sig gøre. Derfor er det også sådan, at man i Gentofte, eller hvor fru Mai Mercado nu har fået de her henvendelser fra, også ville skulle lave en ansøgning for at kunne få lov til at opsætte en drone, fordi den vil kunne forstyrre flytrafikken. Er det sådan nogen ændringer, som fru Mai Mercado tænker på at vi skal lave, så det ikke længere er et vilkår?

Det, vi har fremsat forslag om, er jo netop muligheden for, at man kan få flere øjne og ører og flere ansvarlige ude i det offentlige rum. Så kunne fru Mai Mercado måske blive lidt mere konkret på, hvad det er for nogen ændringer, som der skal til?

Kl. 16:35

Første næstformand (Leif Lahn Jensen):

Ordføreren.

Kl. 16:35

Mai Mercado (KF):

Det nævnte jeg også i min ordførertale: muligheden for at bruge droner, muligheden for at kunne udskrive afgifter.

Kl. 16:35

Første næstformand (Leif Lahn Jensen):

Så er det hr. Lars Boje Mathiesen.

Kl. 16:35

Lars Boje Mathiesen (UFG):

Mener ordføreren, at de her droner skal have lov til uden retskendelse at flyve ind over privat grund?

Kl. 16:35

Første næstformand (Leif Lahn Jensen):

Ordføreren.

Kl. 16:35

Mai Mercado (KF):

Jeg forestiller mig, at hvis man i et villakvarter er enige om det og alle giver tilsagn om og samtykke til, at det kan være et værktøj, kan det bruges. Men det er klart, at det er sådan noget, der skal udmøntes i lovgivning. Når det ikke er med her, er det jo, fordi Socialdemokratiet og Venstre ikke har taget det med, til trods for at især Venstre før valget var meget åbne for at gå længere end det, som lovforslaget er endt med nu. Og der må man bare sige, at det er ærgerligt, at der er partier, som ikke står for den samme politik før valget og efter valget. Vi står på den samme politik, og derfor kommer vi også med et ændringsforslag, og det kan man så stemme for eller stemme imod.

Kl. 16:36

Første næstformand (Leif Lahn Jensen):

Spørgeren.

Kl. 16:36

Lars Boje Mathiesen (UFG):

Fint nok med al den historik og Venstre og Konservative. Jeg spørger specifikt til borgernes rettigheder i forbindelse med at flyve en drone ind på privat ejendom. Det er jo et ret, ret voldsomt indgreb i folks privatliv. Man kan jo ligge og tage sol, eller hvad man nu end gør, eller man har bare ikke lyst til, at der skal komme en drone ind på ens ejendom. Er De Konservatives ønske at etablere et kommunalt vagtværn imod folks vilje, eller uden at de har givet direkte samtykke til det, og skal alle give samtykke til det? Hvad hvis der er én i nabolaget, kan man så slet ikke flyve med drone? Det vil sige, at hvis én siger nej, kan der så slet ikke flyves med drone i hele det område, eller hvordan er det?

Kl. 16:37

Første næstformand (Leif Lahn Jensen):

Ordføreren.

Kl. 16:37

Mai Mercado (KF):

Det forestiller jeg mig skal være med samtykke.

Kl. 16:37

Første næstformand (Leif Lahn Jensen):

Så er det hr. Morten Dahlin.

Kl. 16:37

Morten Dahlin (V):

Tak. Jeg har en kommentar og et spørgsmål. Først vil jeg til Mai Mercados oplysning sige, at jeg før valget var i debat – i øvrigt med konservative borgmestre – om det her droneforslag, hvor jeg på Venstres vegne tydeligt gjorde klart, at Venstre aldrig har været tilhænger af det her droneforslag.

Men jeg har bare et praktisk spørgsmål: Hvordan forventer man at man skal indhente det her samtykke? Altså, skal det så være sådan, at hver gang der bliver solgt en ejendom i det her område i Gentofte, hvor alle åbenbart synes, det er okay, at der flyver droner ind over deres huse – både med lys og lyd, som ordføreren har sagt, så man kan gøre opmærksom på, at der sker et eller andet – skal kommunen så have til opgave at sige til de nye boligejere: Giver du samtykke til det her? Og hvis der nu er én boligejer på vejen, der ikke giver samtykke til, at droner må flyve ind over deres have med lys og lyd, hvordan skal det så egentlig virke?

Kl. 16:37

Første næstformand (Leif Lahn Jensen):

Ordføreren.

Kl. 16:37

Mai Mercado (KF):

Jamen det er jo praktik. Spørgsmålet er, om man rent faktisk vil give tryghedsvagterne reelle beføjelser. Og Venstre ved jo godt og hr. Morten Dahlin ved jo godt, at det lovforslag, der ligger nu, er så langt fra det, der blev diskuteret dengang, også i forhold til det, Venstre ønskede, for Venstre ønskede, at der var flere beføjelser, og der er kommet meget få beføjelser. Så det, der vel er det reelle spørgsmål, er, hvordan man kan løbe så meget fra sin politik, når man dengang havde et ønske om flere beføjelser og nu altså stiller sig tilfreds med det lovforslag, der er blevet fremsat.

Vi står på den samme politik. Vi sagde dengang, at vi var åbne over for droner. Det er vi stadig væk. Vi sagde også dengang, at vi var åbne over for at kunne udskrive afgifter, og det sagde Venstre også at de var. Det er Venstre så ikke længere.

Kl. 16:38

Første næstformand (Leif Lahn Jensen):

Spørgeren.

Kl. 16:38

Morten Dahlin (V):

Vi er rigtig glade for, at der nu rent faktisk kommer tryghedsvagter, så vi kan få lavet en indsats, så der sker noget i forhold til trygheden, bl.a. for boligejere. Men ordføreren kalder det praktik. Altså, vil ordføreren ikke gerne indrømme, at det er ret umuligt at lave et redskab, der kræver samtykke, hvor man skal have droner, der flyver ind over hele boligkvarterer – med lys og med lyd, som ordføreren selv har sagt – hvis nogle boligejere gerne vil have det og nogle ikke vil have det? Den der lille praktiske opgave umuliggør vel i virkeligheden droner som et effektfuldt redskab – er ordføreren ikke enig i det?

Kl. 16:39

Første næstformand (Leif Lahn Jensen):

Ordføreren.

Kl. 16:39

Mai Mercado (KF):

Nej, det tror jeg virkelig ikke, for jeg tror, at der er visse villakvarterer, hvor man er så hæmmet af indbrud, at det kan være det helt rigtige værktøj dér. Og derfor skal man jo ikke afskrive det. Og det er et ønske fra kommunalt hold. Det er ikke et ønske, der er fundet på herinde – det er et ønske ude i virkelighedens verden, hvor der er så store udfordringer med indbrud, at man ser lige præcis droner som en god mulighed. Det er derfor, vi har taget det med – fordi vi kan se, at man jo står magtesløst ude i kommunerne og ikke kan nå at reagere, før tyvene er over alle bjerge.

Kl. 16:39

Første næstformand (Leif Lahn Jensen):

Der er ikke yderligere korte bemærkninger. Vi siger tak til ordføreren og velkommen til den næste ordfører, fru Rosa Lund fra Enhedslisten. Velkommen.

Kl. 16:39

(Ordfører)

Rosa Lund (EL):

Tak for det. Tryghed er enormt vigtigt. Særlig er den tryghed, som borgerne oplever, altså den oplevede tryghed, enormt vigtig. Ligesom hr. Steffen Larsen har fortalt, at han har været dørmand, og ministeren, at han er fra Kastrup, så vil jeg sige, at jeg er fra Nørrebro, og det benytter jeg også enhver lejlighed til. Noget af det, vi savner på Nørrebro, er altså ikke tryghedsvagter, men politibetjente, for det er det, som ville give både en reel tryghed og en oplevet tryghed. Derfor er det, vi efterspørger, ikke tryghedsvagter. Jeg er med på, at i de kommuner, hvor Konservative sidder på magten, har man stirret sig blind på den her idé om tryghedsvagter, og det er jo fair nok.

Grunden til, at vi i Enhedslisten har det svært med det her forslag om tryghedsvagter, er som det første, at det er politiets opgave at sikre tryghed. Det ser vi absolut ingen grund til at udlicitere. Det, at det er politiets opgave, gør, at vi som borgere har mulighed for at føre demokratisk kontrol. Det gør også, at vi som borgere præcis ved, hvor vi skal gå hen, og præcis ved, hvad der sker med vores oplysninger, når vi giver dem til en politibetjent. Det er den ene ting, som vi synes det her lovforslag skaber af problemer, altså at det kan give – hvad skal vi kalde det – en opgaveglidning mellem politiet og de her tryghedsvagter.

Jeg kan jo godt se, at man i lovforslaget har gjort sig meget umage med, at det ikke skal ske. Det kan jeg sagtens se, men det er en bekymring, vi har i Enhedslisten, ligesom vi har den bekymring, at det her lovforslag vil betyde, at nogle kommuner vil benytte sig af den her ordning, nemlig kommuner, der har råd til at gøre det, hvorimod kommuner, som ikke har råd til at gøre det, ikke vil benytte sig af den her ordning. Det skaber altså også en skævhed i, hvor det er tryggest at være. Det bør jo være sådan, at den ordning – lad os kalde det det – der hedder politiet, og som er finansieret af vores skattekroner, gerne skulle være den ordning, der gør, at man har den samme oplevede tryghed og den samme faktiske tryghed, uanset hvor i landet man bor. Så det er en anden bekymring, vi har i forhold til det her lovforslag.

Når det er sagt, ved jeg jo godt, hvor det her er opstået. Det er ikke opstået hos Enhedslisten; det er ikke noget, vi har fundet på. Det er noget, som er kommet med i aftalen om politiets økonomi, som faktisk var det første politiforlig, Enhedslisten deltog i – og det er jeg meget stolt af at vi er en del af – og modsat andre partier, har jeg lyst til at sige, står vi faktisk ved de aftaler, vi laver. Derfor støtter vi selvfølgelig det her lovforslag, selv om vi har rigtig mange bekymringer i forhold til det.

Vi har lavet en aftale, som handler om politiets økonomi, og som er et bredt forlig, hvor der både er nogle ting, som er groet i Enhedslistens baghave, og som vi er rigtig glade for blev en del af den aftale, og nogle ting, som vi ikke er så glade for. Det er jo sådan, det er, når man laver store aftaler. Så må man gå på kompromis. Derfor har jeg måske også lidt svært ved at forstå, hvorfor Konservative ikke er tilfredse med det her lovforslag. Men det er jo heldigvis op til Konservative og ikke mig at afgøre det. Vi har, som jeg har sagt, i Enhedslisten en del bekymringer i forhold til det her lovforslag, men vi støtter det selvfølgelig og ser frem til, at der kommer en evaluering om 3 år, når forsøgsperioden er overstået. Tak.

Kl. 16:43

Første næstformand (Leif Lahn Jensen):

Vi siger også tak herfra. Der er ingen korte bemærkninger. Og den næste ordfører, der er velkommen, er fru Zenia Stampe fra Radikale Venstre. Velkommen.

Kl. 16:43

(Ordfører)

Zenia Stampe (RV):

Tak for det. Det her er også et forslag, som vi har haft vores betænkeligheder ved, men den korte version af det, som jeg så kommer til at uddybe lidt mere om lidt, er, at vi faktisk er ganske tilfredse med den balance, som forslaget er endt på. Det er en rigtig, rigtig fornuftig balance, der imødegår nogle af de bekymringer, vi har haft. En bekymring er selvfølgelig, at man nu skulle udlicitere magtmonopolet, som jo er politiets og statens, til private vagtværn. Det er jo ingenlunde tilfældet, og derfor læser vi selvfølgelig med interesse og lydhørhed høringssvaret fra Politiforbundet, men vi mener, at der er fundet en fin balance, hvor vagterne altså ikke går politiet i bedene eller der sker en opgaveglidning fra politiet, som altså har det her magtmonopol, til private aktører. Det synes vi er afgrænset meget, meget fornemt.

En anden grund til, at vi har været skeptiske, er jo den utryghedsskabende diskurs, der nogle gange hersker i dansk politik. Altså i en verden, i et Danmark, hvor kriminaliteten stort set aldrig har været lavere, men hvor vi politikere hele tiden taler utrygheden op, har vi jo været bange for, at sådan et forslag her skulle skabe et billede i befolkningen af, at det er utrygge tider, og det er heldigvis ikke sådan, det forholder sig.

Omvendt anerkender vi, at der er utryghed i vores samfund, og at der er irritationsmomenter i vores samfund. Altså, når der er nogle, der spiller høj musik, er det måske ikke noget, der ligefrem gør en utryg, men man bliver nok irriteret og kunne godt ønske sig tilbage til gode gamle dage, hvor landbetjenten stod nede på hjørnet og lige gik hen til de unge og bad dem om at skrue ned. Det er jo ting, der generer folk. Der er også den mørke S-togsstation eller tunnelen til toget, som kan gøre nogle utrygge. Det tager vi også alvorligt. Omvendt kan vi godt forstå politiet, som står med begrænsede ressourcer og siger: Jamen vi kan jo ikke forsvare at døgnbemande S-togsstationer eller mørke tunneler, når vi har en vigtig opgave i at forhindre bandekriminalitet, eller hvad det kunne være, der nok er lidt mere et hotspot i sådan et kriminalitetsperspektiv.

Så vi står jo altså med en opgave, som ikke bliver løst i dag – med steder i vores samfund, hvor der er utryghed, hvor der er irritation, og hvor man i gamle dage måske kunne forvente, at politiet kunne træde ind, men hvor vi bare er i en ressourcesituation nu, hvor vi ikke kan forvente det af politiet. Det er bare ærgerligt, at det er sådan, men det er sådan, det er. Og der synes vi, at det kan være udmærket fornuftigt at give kommunerne muligheden for enten at hyre et privat vagtværn eller selv ansætte nogle tryghedsvagter til at være til stede de her steder. Man kunne jo endda en dag tænke det ind i sådan en mere social tilgang, hvor det måske endda er nogle, som både har en efteruddannelse, altså en vagtefteruddannelse, men måske også har en pædagogisk uddannelse. Så kunne man måske endda slå to fluer med et smæk, altså så den, der går ned og beder de unge om at skrue ned, måske også er en, der har en pædagogfaglig baggrund.

Det er jo sådan noget, vi skal høste erfaringer med, og det, der så også gør, at vi med ro i maven kan stemme for det her forslag, er jo, at der er tale om en forsøgsperiode. Så hvad angår de mange forbehold, der har været i dag – bekymringer, med hensyn til om de har beføjelser nok, eller om de træder for meget ind på politiets banehalvdel – er det jo sådan noget, som vi nu kommer til at indhøste erfaringer med.

Vi synes, det er et godt afbalanceret forslag, der tager det alvorligt, at der er områder i vores samfund, hvor man er utryg eller man er irriteret, og hvor politiet ikke har ressourcerne til at sætte ind. Det tager vi hånd om, men på en måde, hvor der ikke sker den her, synes vi, bekymrende opgaveglidning, altså hvor man pludselig udliciterer voldsmonopolet, udliciterer ordenshåndhævelsen fra politiet til private aktører. Det ville vi synes var utrolig bekymrende. Men det er ingenlunde tilfældet, og især fordi de her tryghedsvagter ikke får beføjelser. Det er helt afgørende for os, at de ikke bærer våben, at de ikke udskriver bøder. Som jeg var inde på i mit spørgsmål til Det Konservative Folkeparti, kunne vi jo netop være bange for, hvad der kunne opstå af situationer, utrygge situationer, hvor en vagt jo til trods for en efteruddannelse på ingen måde har den samme baggrund som en politimand. Og hermed kan jeg fornemme, at jeg skal runde min ordførertale af.

Kl. 16:48

Første næstformand (Leif Lahn Jensen):

Det er korrekt – når formanden rejser sig op, er det netop det, man skal. Vi siger tak til ordføreren. Der er ingen korte bemærkninger. Så siger vi velkommen til hr. Peter Kofod fra Dansk Folkeparti.

Kl. 16:49

(Ordfører)

Peter Kofod (DF):

Tak for det, formand. Jeg vil starte med at sige, at Dansk Folkeparti kan støtte forslaget her. Det er ikke et særlig vidtgående forslag. Det er jo et forsøg, og det vil sige, at Folketinget om nogle år får lov til at forholde sig til det her spørgsmål og får lov til at diskutere det en gang mere. Det er en frivillig ordning, og det betyder jo altså, at der er nogle kommuner, der, hvis de vil det her, og hvis de vil det i den her relativt korte tid, kommer til at investere en del ressourcer i det. Det vil nok også få de fleste til at sige, at det har de ikke nødvendigvis lige smag for, så derfor er det næppe et forslag, der kommer til at revolutionere Danmark. Men der er et par ting, som det her forslag er et udtryk for, og som jeg synes er værd at bemærke.

For det første er sådan et forslag jo kun nødvendigt, fordi der er mange danskere, der går rundt og er utrygge. Man er utryg på togstationen om aftenen, når man går hjem, hvis man går hjem fra byen alene osv. osv., og det er jo et enormt problem. Det sætter også fingeren på det ømme punkt, at vores politi i mange år ikke har været robust og stærkt nok til selv at kunne løfte det antal opgaver, der har været, at vi har et for centraliseret samfund, hvor politikredsene er blevet meget, meget store, hvor vi godt kunne have brugt noget mere lokalt kendskab, hvor det havde været en fordel, at der havde været noget mere lokal ledelse, men også hvor kommunerne måske er blevet meget store. Hvor man før i tiden som kommunalbestyrelse kunne tage en snak med den lokale politimester og finde ud af, hvordan patruljeringen fungerede, eller hvor der kunne være ballademagere – måske endda nogle, som de lokale betjente kendte til – så har man måske ikke helt den nærhed i dag. Der er noget af det, der er gået fløjten, og det er et problem.

Så er der selvfølgelig også det forhold, at det danske samfund igennem de sidste mange år har været udsat for en meget, meget stor indvandring fra nogle kulturer, og man må jo sige, at de mennesker har haft svært ved at tilpasse sig Danmark, og det har så betydet, at rigtig mange danskere er utrygge i det offentlige rum. Det er jo også et enormt problem.

Jeg vil ikke vove mig ud i nogen dronediskussioner eller alt mulig andet. Jeg vil sige, at målsætningen for os er, at vi får et så stærkt politi over de næste år, at vi, når vi skal evaluere det her forslag, kan sige: Det er en forsøgsordning, det er noget, vi har prøvet, men vores politi er stærkt nok til at favne alle opgaver, og derfor har vi ikke noget behov for det her.

Hvis man skal gå den her vej, så synes jeg, at Liberal Alliances ordfører kom med nogle forslag, der var ret fornuftige, men jeg ville stadig væk foretrække, at vi havde et væsentlig stærkere politi. Det er vores målsætning.

Tak for ordet, formand.

Kl. 16:51

Første næstformand (Leif Lahn Jensen):

Og vi siger tak for talen. Der er ingen korte bemærkninger. Den næste er hr. Lars Boje Mathiesen som privatist. Velkommen.

Kl. 16:52

(Privatist)

Lars Boje Mathiesen (UFG):

Kommunale tryghedsvagter. Hvem kan have noget imod, at der kommer mere tryghed i samfundet? Det kan jeg ikke i hvert fald. Vi ønsker jo alle sammen mere tryghed, og vi ønsker alle sammen mere sikkerhed. Vi ønsker alle sammen, at vi kan sende vores børn af sted på bussen, også om aftenen, uden at de skal være bange for at blive overfaldet, at de kan stå på banegården, også en fredag eller lørdag aften, uden at der sker dem noget. Men vi skulle godt en time hen i debatten, før man satte fingeren ned på, at når der bliver utryghed, er det, fordi der er nogle, der skaber den her utryghed, og alt andet er jo bare symptombehandling. Folketinget burde tage fat i det, som skaber utryghed og burde kigge på, hvad det er for et samfund, vi har. Det er det her konsekvensløse samfund, hvor vi tillader en ny form for aggressivitet, en ny form for aggression over for andre mennesker, fordi vi ikke har samme pli, hvad angår opdragelse og ordentlig opførsel, mere.

Kommunale tryghedsvagter kommer ikke til at genskabe det. Jeg har arbejdet med unge mennesker i over 20 år, og de mennesker, de unge mennesker, som vi godt ved det her også handler om, kommer ikke til at have den fornødne respekt for endnu en kommunal medarbejder. Det kommer ganske enkelt ikke til at ske. For de har ingen respekt for folkeskolelæreren, de har ingen respekt for pædagogen, de har sandsynligvis ingen respekt for SSP-medarbejderen, og så kommer de heller ikke til at have respekt for en kommunal vagt. Det kommer ikke til at ske! I bedste fald er det her nytteløst, i værste fald gør det, at man i længere tid ikke tager fat omkring de egentlige problemer. Grundlæggende er jeg stor tilhænger af, at man giver kommunerne større handlefrihed, og det er derfor også fint, hvis kommunerne gerne vil de her ting, og så skal de have størst mulig frihed til det herinde fra Folketingets side af. Så det kan jeg sådan set godt støtte.

Men jeg undrer mig over noget. Jeg håber, at justitsministeren kan bringe klarhed over det element i lovforslaget under bemærkninger, hvor der står – og jeg citerer:

»Politiet vil således kun, hvor der foreligger særlige grunde, kunne tillade udøvelse af vagtvirksomhed på offentlige veje, pladser og lignende ...«.

Det er simpelt hen ny viden for mig, at politiet ikke må udøve vagtvirksomhed, patruljere og skabe tryghed. Det kunne jeg godt tænke mig justitsministeren kunne komme nærmere ind på, for så kunne vi tage fat der, og så kunne vi da give politiet tilladelse til det, hvis det under den nuværende lovgivning ikke er muligt.

Så jeg har en lang række spørgsmål. Liberal Alliance rejste også nogle ting, bl.a. hvorfor der er behov for en helt ny uddannelse, hvorfor det skal være kommunalt. Kunne det reelt set løses ved, at man bare måtte ansætte private? Bruger vi forkerte løsninger her, og bruger vi for mange penge administrativt og bureaukratisk i forhold til at kunne løse opgaven lettere, end man gør nu? Så det har jeg et par spørgsmål til.

Kl. 16:55

Første næstformand (Leif Lahn Jensen):

Vi siger tak til hr. Lars Boje Mathiesen, og velkommen til hr. Torsten Gejl fra Alternativet. Velkommen til.

Kl. 16:55

(Ordfører)

Torsten Gejl (ALT):

Tak, formand. Det bliver kort. Vi er stadig væk lidt i en proces i Alternativet. Imod det her forslag taler, at vi faktisk hellere vil bruge ressourcer på et blødende politi. Det kan også godt sagtens være, som den forrige ordfører siger, at endnu en kommunal medarbejder ikke vil blive respekteret. Men vi går så sandelig ind for forsøget, og derfor overvejer vi også på den positive side at se, om det her kan komme til at fungere. Så vi er som sagt ved at tage stilling. Imod er, at vi hellere vil bruge penge på et blødende politi; for er, at vi har et forsøg, og så kan vi bare stoppe det, hvis ikke vi synes, det er godt.

Kl. 16:56

Første næstformand (Leif Lahn Jensen):

Der er lige et enkelt spørgsmål fra hr. Henrik Rejnholt Andersen.

Kl. 16:56

Henrik Rejnholt Andersen (M):

Tak for den korte tale. Du siger, at du hellere vil bruge ressourcerne på politiet. Vi tager jo ikke ressourcer væk fra politiet. Kommunale penge går jo normalvis ikke til politiet. Så hvordan kan du tage de her to ting sammen?

Kl. 16:57

Første næstformand (Leif Lahn Jensen):

Vi skal lige huske ikke at bruge direkte tiltale. Det er rigtig fint.

Ordføreren.

Kl. 16:57

Torsten Gejl (ALT):

Jamen det var også udtrykt på den måde, at vi hellere havde brugt den her type midler på politiet, at vi hellere havde brugt de her offentlige midler på politiet. Men jeg forstår godt, at det er kommunale penge. Så det kan vi ikke her. Men vi synes, at politiet bløder, og jeg ville ønske, at den her debat handlede om at tilføre politiet nogle flere midler.

Kl. 16:57

Første næstformand (Leif Lahn Jensen):

Spørgeren.

Kl. 16:57

Henrik Rejnholt Andersen (M):

Jamen den her debat handler jo ikke om politiet. Den handler jo om tryghedsvagter, og tryghedsvagter har jo ikke noget at gøre med politiforliget og det at styrke politiet. Det er kommunerne, der har efterspurgt hjælp til tryghed, til noget tryghedsskabende, til at få hjælp til vagter. Så jeg har stadig væk lidt svært ved at forstå, hvordan man kan sammenligne det, at vi mangler ressourcer til politibetjente, med, at kommunerne vil bruge deres egne midler til at hyre vagterne.

Kl. 16:57

Første næstformand (Leif Lahn Jensen):

Ordføreren.

Kl. 16:58

Torsten Gejl (ALT):

Det er et fair spørgsmål. Jeg havde hellere stået her og behandlet en sag, der handlede om at give politiet nogle flere midler. Og den type tryghed med, at nogle kommuner kan betale sig fra det, er heller ikke vores superlivret. Men nu må vi se. Det er et forsøg, så vi overvejer at stemme for.

Kl. 16:58

Første næstformand (Leif Lahn Jensen):

Vi siger tak til ordføreren, og så siger vi velkommen til justitsministeren.

Kl. 16:58

Justitsministeren (Peter Hummelgaard):

Tak for ordet, og tak også til alle ordførerne for de faldne bemærkninger og for diskussionen. Det er jo tydeligt at høre, om end der er variationer i begejstringen for forslaget, at der om ikke andet er bred opbakning at finde, og det er vi selvfølgelig glade for.

For i Danmark skal man kunne færdes trygt og frit i det offentlige rum, uanset hvor man færdes og på hvilken tid af døgnet. Det skal ikke være sådan, at man er bange for at gå en aftentur i mørket eller lade sine børn tage S-toget hjem fra en bytur. Jeg er derfor glad for, at vi i dag behandler et lovforslag, som er et skridt på vejen for at sikre øget tryghed i det offentlige rum.

Konkret går lovforslaget ud på at etablere en forsøgsordning, der giver kommunerne mulighed for at anvende tryghedsvagter, der kan supplere politiets arbejde med at opretholde ro og orden. Det er klart, at kriminalitet og utryghedsskabende adfærd er en opgave for politiet, og det er på ingen måde tanken, at de kommunale tryghedsvagter skal erstatte politiet. Men efter regeringens opfattelse vil det kunne have en positiv effekt på trygheden generelt, hvis der kommer flere ansvarlige voksne i det offentlige rum.

De kommunale tryghedsvagter vil kunne anvendes i områder, som er særlig præget af utryghed. Det kan f.eks. være i områder med støj og larm fra fester og forsamlinger, der er rykket ud i det offentlige rum, eller det kan være i områder, hvor der er en særlig risiko for indbrud. Tryghedsvagterne vil kunne bidrage til at sikre tryghed i kraft af deres tilstedeværelse i gadebilledet og ved at agere ekstra øjne og ører for politiet. Tryghedsvagterne vil også kunne henstille til personer at stoppe forstyrrende adfærd, og ved hjælp af kameraerne vil vagterne kunne dokumentere forstyrrelse af den offentlige orden eller øvrige strafbare forhold.

Det vil være op til de enkelte kommuner, om kommunerne vil gøre brug af ordningen. Tryghedsvagterne skal være godkendte kommunalt ansatte vagter eller godkendte vagter ansat i autoriserede vagtvirksomheder, som har indgået aftale med kommunen. Vi foreslår endvidere, at tryghedsvagterne skal gennemgå en særlig uddannelse, inden ansættelsen træder i kraft.

Tryghedsvagterne skal som nævnt supplere politiets arbejde med at opretholde ro og orden. Der er altså således ikke lagt op til, at tryghedsvagterne skal erstatte politiets arbejde eller patruljering. Derfor får tryghedsvagterne heller ikke beføjelser til at udstede bøder eller andre politimæssige beføjelser. Brancheorganisationerne på vagt- og sikkerhedsområdet har også været meget tydelige på det her punkt. De ønsker ikke, at tryghedsvagter tildeles politimæssige beføjelser.

Med lovforslaget lægges der op til, at forsøgsordningen vil løbe i 3 år fra den 1. juli 2023, og tanken er, at tryghedsvagterne vil anvendes til sommer, hvor mange aktiviteter rykker ud under åben himmel. Alle kommuner vil uden særlig tilladelse kunne gøre brug af forsøgsordningen i perioden, og jeg håber, at ordningen vil blive taget godt imod af alle landets kommuner. Det afgørende for regeringen er, at alle kan opholde sig trygt og frit i det offentlige rum, og jeg er derfor også glad for, at kommunerne med den foreslåede forsøgsordning får et nyt redskab i deres arbejde med at øge trygheden lokalt, og jeg er overbevist om, at lovforslaget vil kunne bidrage til at skabe et tryggere samfund.

Med de bemærkninger ser jeg frem til den videre behandling her i Folketinget og står som altid til rådighed for besvarelse af de spørgsmål, der måtte være i forbindelse med udvalgsarbejdet. Tak for ordet.

Kl. 17:02

Første næstformand (Leif Lahn Jensen):

Der er nogle korte bemærkninger. Den første er fra hr. Steffen Larsen. Værsgo.

Kl. 17:02

Steffen Larsen (LA):

Vil ministeren svare mig på: Hvor lang tid tager det at få lavet og udbredt en ny vagtuddannelse på landets amu-centre eller lignende steder, hvor de her kurser skal foregå? Hvis de først er ude, et år efter loven er vedtaget, er vi jo i den situation, at vi ikke når at have nogen, der er uddannede, i hvert fald ikke til hverken sommeren eller vinteren eller noget nu her. Så er det jo først i sensommeren 2024, at vi har vagter. Og hvis forsøgsordningen slutter i 2026, er det så ikke en meget kort periode at have en forsøgsordning, hvis vagterne først skal uddannes og vi først skal have dem i drift derefter?

Kl. 17:02

Første næstformand (Leif Lahn Jensen):

Ministeren.

Kl. 17:02

Justitsministeren (Peter Hummelgaard):

For det første, og som ordføreren også selv nævnte i sin ordførertale, er der jo allerede i dag en vagtuddannelse og dermed også en vagtuddannelse, som vi kan videreføre erfaringerne fra. Jeg har i talende stund ikke en præcis tidsramme for, hvor lang tid det tager at lave en ny særlig uddannelse. Men det er klart, at vi kommer til at inddrage vagt- og sikkerhedsbranchen i udformningen af den, og vi kommer i øvrigt også til – apropos ordførerens egen ordførertale – at gå positivt ind i drøftelser med vagt- og sikkerhedsbranchen om at lave en generel forbedret vagtuddannelse.

Kl. 17:03

Første næstformand (Leif Lahn Jensen):

Spørgeren.

Kl. 17:03

Steffen Larsen (LA):

Det lyder jo meget godt, at man i stedet for at lave en ordning ved siden af vil gå i gang med egentlig at tage og bruge de nuværende vagter. Det er det, jeg hører ministeren sige: at man vil bruge de vagter, som allerede er uddannede på den eksisterende ordning. Vil man så tillade, at de kunne blive brugt i det her?

Kl. 17:03

Første næstformand (Leif Lahn Jensen):

Ministeren.

Kl. 17:03

Justitsministeren (Peter Hummelgaard):

Nej, altså, der lægges med lovforslaget op til, at der skal fastsættes nærmere regler om tryghedsvagternes uddannelse, og også, at tryghedsvagterne ud over den almindelige vagtuddannelse skal gennemgå en særlig uddannelse, inden ansættelsen træder i kraft i kommunerne. Så derfor ville der skulle udformes en uddannelse. Jeg tror, det, jeg sagde i mine bemærkninger, er, at der jo heldigvis i dag er en eksisterende uddannelse, man kan tage afsæt i. Jeg har ikke på nuværende tidspunkt et klart svar på, hvor lang tid det vil tage, men det vil jeg selvfølgelig kunne forsøge at besvare i forbindelse med udvalgsbehandlingen.

Kl. 17:04

Første næstformand (Leif Lahn Jensen):

Så er det fru Mai Mercado.

Kl. 17:04

Mai Mercado (KF):

Tak. Det er jo ikke nogen hemmelighed, at vi gerne så, at man var gået længere med lovforslaget. Men jeg vil også gerne stille et spørgsmål i forhold til forsøgsperioden, for før man får etableret uddannelsen, før man får de første igennem uddannelsen, før bekendtgørelsen for uddannelsen er færdig, kommer der jo til at gå tid, og jeg synes bare ikke, at det svar, der blev givet til Liberal Alliances hr. Steffen Larsen var sådan meget præcist. Så jeg vil egentlig bare stille et andet spørgsmål. Måske skulle man så gå den anden vej og udvide forsøgsperioden, så den ikke kun var på 3 år. For det, vi kan være bekymrede for, er, at så kommer man om 3 år og siger: Nå, det var der søreme ikke nogen der brugte – det var nok, fordi der ikke var nogen, der havde et ønske om det. Men det kan jo bare være, fordi man ikke kunne komme i gang hurtigt nok. Så vil ministeren være indstillet på det?

Kl. 17:05

Første næstformand (Leif Lahn Jensen):

Ministeren.

Kl. 17:05

Justitsministeren (Peter Hummelgaard):

Altså, i udgangspunktet har vi lagt op til en 3-årig forsøgsperiode, fordi vi synes, at det ud fra en samlet afvejning afspejler – som flere ordførere også har sagt i forbindelse med behandlingen her – de balancer, der har været i udformningen af den her ordning, mellem de forskellige partiers ønsker og mellem de høringssvar, som er blevet afgivet.

Det er vores vurdering, at vi inden for den forsøgsperiode både kan nå at etablere uddannelsen og nå at få ordningen løbet ordentligt i gang. Og som jeg også nævnte i min bemærkninger, er det jo tanken, at ordningen skal gøres klar til brug inden sommer. Så vi holder fast i, at det skal være en forsøgsperiode på 3 år, og vi vurderer også, at det er en fornuftig tidsramme til at afprøve det her. Og så kan vi jo så med afsæt i de erfaringer, der er gjort, diskutere, om det her skal være en permanent ordning efterfølgende.

Kl. 17:05

Første næstformand (Leif Lahn Jensen):

Spørgeren.

Kl. 17:05

Mai Mercado (KF):

Men er ministeren ikke enig i, at der er en reel problemstilling, i forhold til at den her forsøgsordning aldrig kommer ud at virke, fordi det kommer til at tage for lang tid at løbe den i gang, både i forhold til at få lavet selve uddannelsen og få de første kørt igennem uddannelsen, og at man dermed risikerer, at det er en ineffektiv forsøgsperiode, som ikke har ret mange resultater, når man når til udgangen af perioden? Og har Socialdemokratiet ikke også en interesse i, at det, når man får tryghedsvagter, bliver et effektivt redskab?

Så hvad er til hinder for det, og hvad forrykker den her balance i forhold til at udvide den forsøgsperiode på 3 år til eksempelvis 4 eller 5 år?

Kl. 17:06

Første næstformand (Leif Lahn Jensen):

Ministeren.

Kl. 17:06

Justitsministeren (Peter Hummelgaard):

Jamen ordføreren har fuldstændig ret i, at Socialdemokratiet og i øvrigt også regeringen som helhed bestemt har en interesse i, at den her ordning bliver en succes og bliver brugt, og at vi i øvrigt også får indsamlet så mange erfaringer fra forskellige kommuner, at vi kan lave en samlet afvejning af, om det her er noget, der skal gøres permanent. Så derfor vil vi jo gøre alt, hvad vi kan, for at det bliver sådan, når lovgivningen er vedtaget, at alle elementer i ordningen også bliver implementeret så hurtigt som muligt og bliver klar til brug.

Kl. 17:06

Første næstformand (Leif Lahn Jensen):

Så er det fru Karina Lorentzen Dehnhardt.

Kl. 17:07

Karina Lorentzen Dehnhardt (SF):

Tak. Jeg synes, vi kommer lidt nærmere, i forhold til hvad uddannelsen skal indeholde. Men jeg håber, at ministeren vil holde fast i, at det skal være en erhvervsfaglig uddannelse, så der rent faktisk er noget ordentlig uddannelse og ikke kun de 6 uger, som rigtig mange vagter har, når vi nu kommer til at sende dem ud på offentlige gader og stræder. Det, jeg egentlig vil spørge til, er det her, som vagt- og sikkerhedsfunktionærerne siger, nemlig at de er bekymrede for sikkerheden og egentlig helst vil have os til at stille et krav om, at der skal være to på en opgave hver gang af hensyn til vagternes sikkerhed, når vi nu sender dem ud offentlige steder. Hvad tænker ministeren om det?

Kl. 17:07

Første næstformand (Leif Lahn Jensen):

Ministeren.

Kl. 17:07

Justitsministeren (Peter Hummelgaard):

Jamen jeg har også noteret mig høringssvaret. Vi har også, som ordføreren er bekendt med, jo lagt op til, at kommunerne selv kan disponere efter det, og at det er muligt at sende en på opgave ad gangen. Jeg er åben over for at drøfte det videre i udvalgsbehandlingen, men grundlæggende synes vi jo, at det her er en forsøgsordning, og derfor skal kommunerne jo selvfølgelig også gøre sig erfaringer med at bruge kommunale tryghedsvagter i forskellige former, hvad enten de går i hold eller går alene.

Kl. 17:08

Første næstformand (Leif Lahn Jensen):

Spørgeren.

Kl. 17:08

Karina Lorentzen Dehnhardt (SF):

Problemet er jo, at man godt kan hyre et eller andet vagtværn ind til at løse opgaven for en. Og man kan sige, at hvis man er et vagtværn, som er mest optaget af at tjene penge og måske ikke så meget er optaget af sikkerheden for sine vagter – det er nok dårligt for business i længden – så kan man jo nøjes med at sætte én vagt på, hvor der egentlig skulle have været to vagter på. Og dermed bliver det et konkurrenceparameter, og det er jo en lidt ærgerlig tilgang. I Sverige er det sådan, at man skal foretage en sikkerhedsvurdering fra opgave til opgave, og så er der faktisk nogle lovkrav om, at man skal sætte et antal vagter på alt efter det sikkerhedsmæssige perspektiv. Hvad synes ministeren om sådan en idé?

Kl. 17:08

Første næstformand (Leif Lahn Jensen):

Ministeren.



Kl. 17:09

Justitsministeren (Peter Hummelgaard):

Jamen jeg synes jo, at vi allerede i hele ordningens udformning har været inde at afveje, også i forhold til det sikkerhedsmæssige perspektiv. For der er jo i virkeligheden tale om udelukkende at være øjne og ører og supplement til politiets øvrige arbejde. Altså, det vil jo sige, at der ikke er nogen vagter, der skal gå i clinch, så at sige, f.eks. ved en forbrydelse, der er under opsejling, eller for den sags skyld lægge sig imellem i et overfald eller lignende. Alle vagter er udstyret med det her særlige nummer direkte til politiet, som det er tanken man skal kunne benytte sig af. Og jeg tror, der kan være noget fornuftigt i, at vi i forsøgsperioden både gøre os erfaringer med folk, der får opgaver alene og sammen med flere.

Kl. 17:09

Første næstformand (Leif Lahn Jensen):

Tak. Så er det hr. Preben Bang Henriksen.

Kl. 17:09

Preben Bang Henriksen (V):

Tak. De her vagter kommer jo tæt på situationer, som er noget tilspidsede, kan man sige. Derfor vil jeg godt høre, om justitsministeren kan bekræfte, at de pågældende vagter vil være en personkreds, der er omfattet af straffelovens § 119, altså ligesom offentligt ansatte, der udfører hverv med deraf følgende skærpet straf, hvis der sker dem noget.

Kl. 17:10

Første næstformand (Leif Lahn Jensen):

Ministeren.

Kl. 17:10

Justitsministeren (Peter Hummelgaard):

Det kan jeg svare kort på. For ja, det kan jeg bekræfte: Dem, der arbejder som eller udfører funktion som kommunale tryghedsvagter, vil være omfattet af straffelovens § 119.

Kl. 17:10

Første næstformand (Leif Lahn Jensen):

Der er ikke flere korte bemærkninger. Vi siger tak til justitsministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Retsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

6) 1. behandling af lovforslag nr. L 86:

Forslag til lov om ændring af lov om sikkerhed ved bestemte idrætsbegivenheder. (Styrket indsats mod hooliganer).

Af justitsministeren (Peter Hummelgaard).

(Fremsættelse 29.03.2023).

Kl. 17:10

Forhandling

Første næstformand (Leif Lahn Jensen):

Forhandlingen er åbnet, og den første ordfører er hr. Bjørn Brandenborg fra Socialdemokratiet. Velkommen til.

Kl. 17:11

(Ordfører)

Bjørn Brandenborg (S):

Tak for det, formand. For mange mennesker rundtomkring i landet betyder weekenden et besøg på byens stadion for at heppe på de lokale fodboldhelte. Fodboldtrøjen skal på, ungerne skal med, og der skal spises pølsemiks og måske drikkes en enkelt fadøl, inden man vender hjem igen for at fejre sejren eller pleje sit nederlag. Men desværre er det ikke alle, som synes, at fodbold skal være en god og en sjov oplevelse. Det kan være svært at forstå, men der er grupper af mennesker, som insisterer på at ville ødelægge den følelse af fællesskab og glæde, som fodbolden kan skabe. De personer kommer ikke på stadion for at have en god fodboldeftermiddag. De kommer for at slås, udøve hærværk og true sikkerheden for både tilskuere, politi og kontrollører. Det har vi desværre set alt for mange gange efterhånden.

At det er helt uacceptabelt, kunne vi heldigvis blive enige om sidste år i en bred aftalekreds om en styrket indsats mod hooligans. Før det havde en ekspertgruppe med deltagelse af mange relevante aktører, herunder klubber og fanorganisationer, sat sig sammen med politiet og drøftet, hvad der kan gøres for at få stoppet den her uacceptable adfærd, og det er på den baggrund, vi behandler dagens lovforslag. For lovforslaget har til formål at implementere de initiativer i aftalen imod hooliganisme, der kræver en lovændring.

Overordnet indeholder forslaget fire initiativer, som skal gøre det nemmere at komme den ødelæggende hooliganisme til livs. Det handler for det første om at udvide adgangen til at give generel karantæne ved at tilføje en række nye lovovertrædelser til den liste, som kan give generel karantæne for kampe. For det andet handler det om at give politiet muligheder for at videregive oplysninger til klubberne, så klubberne bedre kan vurdere, om en overtrædelse skal give en intern klubkarantæne. For det tredje handler det om at give politiet mulighed for at bortvise personer, som udviser utryghedsskabende adfærd ved såkaldte højrisikokampe. For det fjerde handler det om at give politiet mulighed for ved højrisikokampe at kunne give påbud om, at tilskuere på bestemte tilskuersektioner skal tilbageholdes på stadion efter kampen for at undgå uroligheder.

Det er alt sammen gode initiativer, som kan give vores politi bedre værktøjer og dermed bedre forudsætninger for at stoppe optøjer og uroligheder i forbindelse med fodboldkampe. Forhåbentlig kan det være med til at sikre, at alle de glade fodboldfans, vi har her i landet, kan tage på stadion og se en god kamp uden at føle sig udsatte eller utrygge. Vi støtter med den begrundelse forslaget. Tak for ordet.

Kl. 17:13

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører er hr. Morten Dahlin fra Venstre. Velkommen.

Kl. 17:13

(Ordfører)

Morten Dahlin (V):

Tak for ordet. Jeg er som millioner af andre danskere stor fodboldfan. Jeg har sæsonkort til Brøndby Stadion, og man behøver bare at gå op på mit kontor her på Christiansborg, og så kan man se, at det er pyntet op på en måde, der understreger, hvem det er, jeg holder med, også selv om det lige for tiden ikke er specielt sjovt at holde med Brøndby. Men jeg elsker fodbold, og jeg elsker fankulturen, sammenholdet, passionen og de store følelser. For det er det, fodbold er, nemlig følelser, og det skal der i den grad være plads til.

At se en fodboldkamp i den danske superliga er ikke og det skal ikke være det samme som at gå i teatret eller på et museum. Mange af os går på stadion, netop fordi der er knald på, og fordi det er et frirum, hvor man har mulighed for at løsne tøjlerne lidt, og sådan skal det gerne blive ved med at være. Men der er meget stor forskel på det og så på fodboldvold, og det er jo derfor, vi står her i dag. Det er, fordi en lille fraktion af mennesker, hooligans, ikke vil forstå, hvor den grænse går. Det er, fordi de ikke stopper ved at synge om deres modstandere, men i stedet begår vold og hærværk, alt sammen i den klubs navn, som de påstår at de støtter, og vi har alle set eksemplerne på det så sent som sidste år, hvor slagsmål, overfald, overfusninger alt for ofte satte dagsordenen i forbindelse med fodboldkampe i Danmark. Sådan skal det ikke være. Den udvikling skal vi have vendt; vi skal slå hårdt ned på de hooligans, der skaber utryghed i forbindelse med fodboldkampe.

Derfor var vi i Venstre sidste år også ude at efterlyse, at vi skulle styrke lovgivningen på området, så vi giver politiet og klubberne bedre muligheder for og nogle nye værktøjer til at sætte en stopper for de danske hooligans. Det udmøntede sig i en politisk aftale, hvor en række partier blev enige om bl.a. at gøre det lettere at uddele generelle karantæner, at tage nogle initiativer, så man ikke får blandet holdenes fans på kampdagen, og også lette adgangen til, at politiet og klubberne kan dele viden og information. Og i den sammenhæng skal der lyde en stor tak til politiet, Divisionsforeningen, DBU, Danske Fodboldfans, AGF, Brøndby og FC København samt deres officielle fanklubber for at medvirke i det arbejde, der ledte op til den politiske aftale, der så ledte op til det lovforslag, vi behandler her i dag.

I Venstre mener vi, at superligafodbold er helt fantastisk. Vi mener, at det fortsat skal være en tryg og en god oplevelse at gå på stadion om søndagen. Der må gerne være knald på, og der må gerne være skruet op for følelserne, men vold og hærværk i forbindelse med fodbold skal vi sætte hårdt ind over for. Og derfor støtter vi naturligvis lovforslaget.

Kl. 17:16

Første næstformand (Leif Lahn Jensen):

Vi siger tak til ordføreren. Den næste ordfører på talerstolen er hr. Henrik Rejnholt Andersen fra Moderaterne. Velkommen.

Kl. 17:17

(Ordfører)

Henrik Rejnholt Andersen (M):

Tak for det, formand. Dette lovforslag betyder rigtig meget for mig som fodboldfan. Lidt ligesom hr. Morten Dahlin er jeg også en stor fodboldfan, dog ikke af Brøndby. Jeg holder med Esbjerg. Det går ikke så godt i øjeblikket. De ligger i anden division, men det skal stadig væk være en fornøjelse og en glæde at gå på stadion. Det er det ikke for alle fodboldfans. Fodbold er måske den mest populære sport i Europa, ja, måske endda den mest populære sport i hele verden, så det er nærliggende at sige, at fodbold betyder rigtig meget for kulturen i Danmark. Det beviser den seneste EM-slutrunde også, hvor Danmark virkelig stod sammen i tykt og tyndt. Vi havde et lidt uheldigt tilfælde med Christian Eriksen; han er dog oppe at køre igen. Men det gjorde, at Fodbolddanmark stod sammen, og når Fodbolddanmark står sammen, duer det ikke, at der er nogen – et lille mindretal – der ikke kan finde ud af at styre sig, og som ødelægger det for alle andre.

Det samme gælder for superligafodbold, som kører hver uge på fuld skrue på stadion. For mig skal fodbold være for alle: for den benhårde fodboldfanatiker og for hr. og fru Danmark, der nyder at tage familien med på stadion og få en stadionplatte og en øl og en sodavand. Fodbold er simpelt hen for alle. Den oplevelse må de få ikke ødelægge. Derfor glæder det mig, at vi i dag behandler dette forslag om en styrket indsats mod hooligans. Det er ikke bare noget, der er sket den seneste tid, men det er noget, vi har været vidne til længe. Ved store fodboldbegivenheder oplever vi foruroligende episoder med vold og uro. Det sker inden, under og efter kampene. Det er episoder, som er både målrettet og koordineret af personer, der er tilknyttet hooliganmiljøet i de danske klubber. Det kan vi ikke acceptere.

Sammen med en ekspertgruppe bestående af både klubber, fans og myndigheder har vi nu drøftet tiltag, der på sigt kan dæmme op for de mange uroligheder, der forekommer under de store fodboldkampe. Det har nu udmøntet sig i det her lovforslag, der styrker politiets og klubbernes mulighed for at komme hooliganmiljøet til livs. Som punkt 1 vil vi udvide adgangen til at udstede karantæner. Som punkt 2 vil vi udvide samarbejdet mellem klubberne og politiet, så de kan sammenligne oplysninger. Som punkt 3 vil vi give mulighed for at bortvise personer til højrisikokampe, hvis de udviser en adfærd, som ikke hører hjemme på et fodboldstadion. Som punkt 4 vil vi give mulighed for, at myndighederne og kontrollørerne kan holde fansektioner inde på stadion efter kampen. Vi giver myndighederne og kontrollørerne de bedste muligheder ved at stemme det her lovforslag igennem.

Jeg gerne takke ministeren og ekspertgruppen for dette lovforslag. Moderaterne kan med glæde støtte op om det her forslag.

Kl. 17:20

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører på talerstolen er fru Karina Lorentzen Dehnhardt fra SF.

Kl. 17:20

(Ordfører)

Karina Lorentzen Dehnhardt (SF):

Tak for ordet. Ifølge DBU var der i 2022 næsten 360.000 medlemmer af en af de 1.545 fodboldklubber i Danmark, og dermed er fodbold klart den største idrætsgren herhjemme i Danmark, og ud over at der er rigtig mange, der udøver sporten, så er der også rigtig mange, som godt kan lide at kigge på sporten, enten i sofaen eller på stadion, når deres yndlingshold spiller. De fleste af kampene kan heldigvis afvikles i ro og mag som familieudflugter, hvor man kan tage børnene med, og det er kampe, som både giver glæde, spænding og samhørighed og en oplevelse af fællesskab. Men desværre er der altså også kampe, som går op i uroligheder og slåskampe, og som forpester trygheden for de tilskuere, som er fredelige, og som røver politiets kræfter og koster arrangørerne penge, fordi de så skal til at bruge en masse penge på vagter og kontrollører og alle mulige andre sikkerhedsforanstaltninger.

I 2013 lavede vi en række tiltag efter mange uroligheder i tilknytning til kampe, og nu er tiden nok kommet til, at vi laver en tilretning. Det sker efter en lang række voldsomme episoder i efteråret 2022, og jeg vil bare nævne nogle få af de begivenheder, som førte til, at man nedsatte den ekspertgruppe, som nu er kommet op med elementer til lovforslaget her. F.eks. var der fans for to danske hold, som havde overfaldet hinanden 500 km nede i Tyskland, og man måtte simpelt hen udkommandere ekstra kræfter, som man måtte indsætte ved grænsen. Så var der de polske fans, som gik amok, trak knive mod politiet, raserede en tribune og kom i nærkamp med politiet bagefter. Der var også flere ubehagelige røverier af trøjer fra modstandernes hold, bl.a. i et S-tog, som har været meget omtalt, efter en kamp, og i Jylland blev en bare 16-årig dreng omringet af fodboldfans og frarøvet sin fodboldtrøje. Det siger sig selv, at det ikke er i orden.

Jeg synes jo ellers, at politiet i mange år har ført en rigtig klog indsats med dialog, hvor de har nedskaleret konflikterne, men jeg synes, det var bekymrende, da Politiforbundets formand udtalte sig i forbindelse med urolighederne. Der sagde han nemlig:

»Vi ser vold mod politiet og stewards.« Det er nok dem i togene, tror jeg. »Vi ser hærværk og våben, som bliver smuglet med ind på stadion. Der er tilsvininger af politifolk, og med det in mente er det altså vores holdning, at det her er et stigende problem.«

Det er også derfor, at vi i SF bakker op i forhold til de her elementer i lovforslaget, nemlig at man nemmere kan give karantæne ved grovere straffelovsovertrædelser, som når man f.eks. kaster ting efter politiet og arrangerer slåskampe eller tager våben med, og at man nemmere kan bortvise personer, som udviser en utryghedsskabende adfærd. Det er også fint, at politiet kan hjælpe kontrollører med at få identificeret personer, som ikke bare lige vil opgive deres navne. Det er jo ret vigtigt, hvis man skal opretholde karantæner. Vi har også noteret os, at Justitsministeriet overvejer en digital løsning, som er ønsket af klubberne, så man kan udveksle oplysninger om karantæner. Måske var det i forbindelse med politiforliget, synes jeg at jeg kunne læse mellem linjerne. Det kræver nemlig en lovændring, men det er jo lidt urkomisk, at man i dag overleverer lister, kan man læse. Det burde man jo kunne håndtere digitalt.

Så giver det også god mening, at der er en mulighed for at tilbageholde fans på tilskuerpladserne, så de ikke ryger i totterne på hinanden i udgangen. Jeg vil dog sige, at jeg synes, at Syddansk Universitet peger på en vigtig pointe i den forbindelse, nemlig at politiet bør lave en løbende risikovurdering, så de ikke risikerer at skabe unødige konflikter, hvis indgrebet ikke virker passende til situationen – altså, at man får en fornemmelse af, at det er unfair at blive tilbageholdt eller bortvist. Jeg tror, det er vigtigt i den forbindelse at kommunikere meget tydeligt om, hvad der skal ske og hvorfor, så fansene er taget i hånden hele vejen. Det forebygger nemlig også konflikter.

Og så er der endelig noget så sjældent som en enighed fra højre til venstre – og der tænker jeg ikke politisk, men fra forskere og over til politiet og klubber – om forslagene, og det synes jeg er rigtig vigtigt. Så lad os bare skynde os at få vedtaget dem.

Til sidst vil jeg sige, at jeg også synes, at Det Kriminalpræventive Råd har en pointe i forhold til behovet for evaluering – ikke af karantæner i almindelighed, som de påpeger, men af hele området. Jeg synes faktisk, at vi har brug for mere viden om den voldelige adfærd, og hvordan vi forebygger den. Der var også engang, hvor vi troede, at vi ikke kunne forebygge partnervold, men da vi fik det kigget efter, åbenbarede der sig en hel masse muligheder for at gøre netop det, og derfor synes jeg også, at vi skal øve os i at få øje på de muligheder her. Tak for ordet.

Kl. 17:25

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører er fru Betina Kastbjerg fra Danmarksdemokraterne. Velkommen.

Kl. 17:25

(Ordfører)

Betina Kastbjerg (DD):

Tak for ordet. Vi er her i dag for at tale om det nye lovforslag, som vil styrke vores fællesskab og sammenhold i forbindelse med fodboldkampe. Vi har længe haft en stærk fankultur i vores samfund, hvor der har været plads til højlydt engagement  og livlig stemning på stadion. Desværre har episoder med uro og vold både på og uden for stadion ødelagt fodboldoplevelsen for mange. Derfor er der nu behov for at sætte målrettet og koordineret ind mod de få hooligans, der ødelægger oplevelsen for alle. I august 2022 nedsatte den daværende justitsminister en ekspertgruppe med deltagere fra politiet, Divisionsforeningen, Dansk Boldspil-Union, Danske Fodboldfans, superligaklubberne AGF, Brøndby og FC København samt deres officielle fanklubber, som skulle drøfte nye tiltag, der kunne dæmme op for uroligheder og kriminalitet i forbindelse med visse fodboldkampe.

Denne ekspertgruppe kom frem til en række anbefalinger, som den daværende regering og en bred vifte af partier blev enige om i aftalen »Fælles om fodbold: Aftale om en styrket indsats mod hooligans«. Dette nye lovforslag er en del af implementeringen af disse initiativer. Det vil udvide listen over strafbare handlinger, der fører til meddelelse af generel karantæne, og det vil gøre det lettere at meddele generel karantæne ved visse grovere og strafbare handlinger.

Det kan også give politiet hjemmel til at videregive oplysninger til idrætsklubberne om personer med henblik på identifikation til brug for tildeling eller håndhævelse af private karantæner, altså klubkarantæner. Derudover vil det give politiet hjemmel til at bortvise personer, der udviser utryghedsskabende adfærd i forbindelse med bestemte idrætsbegivenheder, fra det sted, hvor begivenheden afholdes. Det vil kunne bruges ved højrisikokampe. Endelig vil politiet forud for afviklingen af en bestemt idrætsbegivenhed kunne give påbud om, at tilskuerne på bestemte tilskuersektioner skal tilbageholdes på det sted, indtil idrætsbegivenheden er færdig. Det vil også kunne gives ved højrisikokampe.

Med dette lovforslag sender vi et klart signal om, at uro og vold på stadion ikke vil blive tolereret, og at vi vil beskytte fankulturen og den positive stemning omkring fodboldoplevelsen for de mange. Samtidig sikrer vi, at politiet og idrætsklubberne får de nødvendige redskaber til at håndtere situationer, hvor enkelte personer forsøger at ødelægge fællesskabet for de mange. Dette er et vigtigt skridt i retning mod en mere sikker og harmonisk fodboldkultur i Danmark. Danmarksdemokraterne støtter lovforslaget.

Kl. 17:28

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører på talerstolen er hr. Steffen Larsen, Liberal Alliance. Velkommen.

Kl. 17:28

(Ordfører)

Steffen Larsen (LA):

Tak, formand. I bred forstand betegner ordet hooligan en fodboldtilhænger, der dyrker sit fodboldhold på fanatisk vis, og som i bogstavelig forstand er villig til at slås for sit hold. Hooligans er ballademagere, der laver optøjer, brænder stadioner, laver graffiti og yder vold mod, røver og truer helt almindelige fodboldglade borgere, der blot forsøger at nyde deres søndagsunderholdning og måske en fadøl og en stadionplatte.

Hooligans er altså et utryghedsskabende element, der skader netop den ordentlighed, mildhed og godhed, som der er i det frivillige Danmark, der bl.a. er kendetegnet ved vores fodboldklubber og sportsforeninger. I Liberal Alliance støtter vi derfor naturligvis det her forslag, da vi ønsker at slå hårdt ned på de hooligans, der igen og igen ødelægger helt almindelige borgeres mulighed for at følge og støtte de fodboldhold, de elsker.

Lovforslaget styrker borgernes mulighed for at komme til en fredelig fodboldkamp, for ballademagerne blandt publikum vil blive tildelt karantæner, blive holdt ude og blive registreret, således at man kan få en bedre kontrol på landets stadioner. Vi har set for mange ødelagte stadionsæder kastet efter fredelige fans og for mange kanonslag og brændende romerlys kastet mod børnefamilier. Det kan ikke blive ved, og vi må altså have det sådan, at fodbold er for de mange gode borgere og ikke for de få kriminelle udskud. Tak.

Kl. 17:29

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til fru Mai Mercado fra Det Konservative Folkeparti.

Kl. 17:29

(Ordfører)

Mai Mercado (KF):

Det skal være trygt at gå til fodbold og tage ud på lægterne sammen om søndagen og se en kamp uden at frygte at havne midt i en gadekamp mellem fodboldbøller. Derfor er det også mere end ærgerligt, når fodboldbøller, hooligans, hærger i gaderne og ødelægger passionerede fodboldfans' glæde ved fodbold. I Det Konservative Folkeparti støtter vi, at der slås hårdt ned på det fåtal af fodboldfans, der ikke kan finde ud af at opføre sig ordentligt.

Lovforslaget, som vi behandler i dag, udvider listen over strafbare handlinger, der kan give karantæne, ligesom det også bliver nemmere for klubberne at give den her karantæne. Og karantæne er et sprog, som hooligans forstår. Lovforslaget giver også hjemmel til at bortvise hooligans, der udviser utryghedsskabende adfærd – det er også rigtig godt – ligesom det bliver muligt at tilbageholde tilskuere i bestemte sektioner. Samtidig gør lovforslaget det muligt at videregive oplysninger til klubberne med henblik på at identificere personer, som også kan tildeles karantæne, hvilket har været et ønske fra klubberne.

Et par af forslagene er målrettet til kun at kunne bruges ved højrisikokampe. Her stiller vi i Det Konservative Folkeparti spørgsmålet om, om det er tilstrækkeligt, at det kun kan bruges ved højrisikokampe, men ellers bakker vi op om forslaget.

Med det her lovforslag værner vi om fodbolden og om de sunde fællesskaber og passionen for de store, intense sportsbegivenheder.

Kl. 17:31

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, og så går vi videre til den næste ordfører i rækken, som er fru Rosa Lund fra Enhedslisten. Værsgo.

Kl. 17:31

(Ordfører)

Rosa Lund (EL):

Tak. Fodbold skal gerne være for alle. Det skal i det hele taget gerne være sådan, at det er muligt for alle at deltage i sportsbegivenheder. Det er meget få ting, jeg er enig med hr. Morten Dahlin i, men hvis der er en ting, som hr. Morten Dahlin har sagt i dag, som jeg er enig i, er det, at det ikke er sjovt at være brøndbyfan for tiden. Det er fuldstændig korrekt, at det er det ikke. Jeg kommer selv meget på stadion og er selv, ærligt, også ofte utryg, når jeg kommer på stadion – særlig ved de her højrisikokampe, som det her lovforslag handler om. Stemningen ved en god fodboldkamp eller ved nogen som helst anden sportsbegivenhed skal ikke ødelægges af nogle få, som gerne vil lave ballade. Det skal gerne som sagt være for alle.

Jeg er oprigtigt i tvivl om, om det her lovforslag er løsningen på det hooliganproblem, vi nok må erkende vi også har i Danmark, men jeg håber, at det her lovforslag er løsningen, jeg håber, at det her lovforslag kan være med til at stoppe nogle af de problemer, vi ser ved særlig de her højrisikokampe. Det har jeg en formodning om det kan, fordi klubberne selv har deltaget meget aktivt i udformningen af det her lovforslag og i arbejdet op til, og derfor synes jeg også, det er værd at prøve de her redskaber af.

Jeg vil endda også gå så langt som til allerede nu at sige – selv om der er nogle af tingene i lovforslaget, som vi er en lille smule skeptiske over for, det er det, der handler om registrering af fodboldfans – at hvis det her viser sig rent faktisk at virke og at kunne gøre en kæmpe forskel, sådan at alle oplever tryghed på stadion, kunne det også gælde for andre kampe end højrisikokampene. Men jeg synes lige, vi skal vente og se, om det virker, før vi drager den slags forhastede konklusioner.

Men vi er i Enhedslisten positivt indstillet over for lovforslaget. Vi er blevet enige om i fællesskab, hr. Søren Søndergaard, som er FCK-fan, og undertegnede, som er brøndbyfan, at vi kan bakke fuldt ud op om det her lovforslag, og vi glæder os i virkeligheden meget til at se, hvad virkningen af det bliver, og om vi kan bruge de her redskaber i andre situationer, ved andre sportsbegivenheder, hvor der kan være utryghed. Så jeg må sige, at vi ikke ved, om det virker, men vi har tiltro til, at det gør det, netop fordi det er et forslag, som er kommet på baggrund af et samarbejde, bl.a. mellem klubberne selv og politiet. Derfor kan Enhedslisten støtte lovforslaget.

Kl. 17:34

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, og så går vi videre til den næste ordfører i rækken, som er fru Zenia Stampe, Radikale Venstre. Værsgo.

Kl. 17:34

(Ordfører)

Zenia Stampe (RV):

Tak for det. Det her er jo udmøntningen af en aftale, som vi ikke er en del af. Den blev forhandlet, før jeg blev retsordfører, så jeg måtte lige tilbage for at finde ud af, hvorfor vi ikke var en del af den aftale. Så vidt jeg har kunnet grave mig frem til, var det, fordi vi fik meget kort betænkningstid. Vi ender i dag med at sige ja til forslaget, men vi har jo også haft vores betænkeligheder, men vi er blevet betrygget ved at læse høringssvar og ved at læse selve forslaget.

Så har jeg en mere generel bemærkning og måske også et spørgsmål. I retspolitikken generelt i forhold til straf, i forhold til udmøntning af straf i landets fængsler står vi lige nu over for en voldsom krise, altså reelt et nedbrudt retssystem, og der synes vi jo, at sådan et forslag her er interessant, for det viser en anden vej, en anden vej end bare at hæve straffen, bare at hæve bøderne. Det her er jo en anden tilgang. Det er jo også straf, kan man sige, at give karantæne, men det er en anden type straf end at bure folk inde i fængsler, som ikke har plads til flere.

Vi var ikke en del af aftalen, fordi vi ikke fik betænkningstid til det, men generelt synes vi, at det her forslag udstikker en rigtig interessant ny retning i retspolitikken, hvor vi prøver at finde andre værktøjer, vi prøver at forebygge, og vi prøver at finde alternative strafformer, hvis man kan tillade sig at kalde en karantæne for straf. Det er vi generelt meget positive over for. Med de ord vil jeg gerne sige, at Radikale Venstre støtter forslaget.

Kl. 17:36

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, og så går vi videre til den næste ordfører i rækken, som er hr. Peter Kofod fra Dansk Folkeparti. Værsgo.

Kl. 17:36

(Ordfører)

Peter Kofod (DF):

Tak for det, formand. Modsat den sidste ordførers parti er Dansk Folkeparti en del af aftalen her, og derfor kan jeg også røbe, at vi selvfølgelig kommer til at stemme for lovforslaget her. Sport og sportsbegivenheder som en fodboldkamp skal være noget, der skaber glæde og smil. Det er noget, der samler familier, det er noget, der redder en weekend eller giver en rigtig god weekend. Det kan selvfølgelig også give en dårlig weekend, hvis man taber, men i udgangspunktet skal det være noget enormt positivt, behageligt og glædeligt. Derfor går det selvfølgelig heller ikke, når vi ser de her meget voldelige optrin rundtomkring på fodboldstadioner, og det skal der slås hårdt ned på.

De tidligere ordførere har gennemgået de forskellige initiativer. Fra Dansk Folkepartis side kan vi selvfølgelig støtte dem alle, men vi regner selvfølgelig også med og håber på, når vi på et eller andet tidspunkt ser det her udmøntet og vi har en eller anden viden om, hvordan det så er gået, hvilken effekt det har, at justitsministeren indbyder til forhandlinger eller i hvert fald til en eller anden form for drøftelse af, hvordan det er gået, og om der er mere, vi umiddelbart kan gøre i den her kreds af partier for at sørge for, at vi kan gå endnu dybere, hvis der skal mere til. Det er vi klar til. For det skal selvfølgelig være sådan, at man som familie kan tage en tur på stadion uden at skulle risikere at blive slået fuldstændig til lirekassemand af voldelige fodboldfans. Det duer simpelt hen ikke. Så vi støtter lovforslaget. Tak.

Kl. 17:38

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Torsten Gejl fra Alternativet. Værsgo.

Kl. 17:38

(Ordfører)

Torsten Gejl (ALT):

Tak, formand. Jeg har selv været med min far på stadion, siden jeg var helt lille, bl.a. for at se det aarhusianske lokalopgør mellem AGF og Fuglebakken. Og jeg er glad for at nævne AGF her, når nu nogle af de andre klubber også er blevet nævnt. Vi ligger nummer fire i øjeblikket, i Superligaen. Vi er på vej op, og det betyder, at vi i Aarhus er ret sikre på, at vi bliver mestre i år for første gang siden 1986 – så det er også på tide.

Det er desværre ikke altid så supertrygt at gå på stadion, så det er jo godt, at der bliver gjort noget ved det nu. Spørgsmålet er altid, om det er det rigtige. Jeg synes lidt, at det her lovforslag sådan blander brug af fyrværkeri og så det at udøve fodboldvold og ødelægge toiletter lidt sammen, det bliver slået lidt i hartkorn. Men vi synes faktisk også, som Radikale også nævnte, at det er forfriskende, at man ikke bare forlænger straffe og forhøjer bøder, men at man prøver med nogle andre tiltag. Jeg kunne godt savne lidt mere originalitet.

Noget af det, de har rigtig meget glæde af i England, er det her med meldepligt, hvor de der helt slemme fodboldhooligans skal melde ind på den lokale politistation et par timer før kampen, og så kan de hænge der, indtil kampen er færdig. Det går selvfølgelig ikke, hvis det er tusindvis af mennesker, men det er tit nogle ganske, ganske få hooligans, der står for det allergroveste, så der havde jeg da gerne set, at man havde tænkt endnu mere kreativt. Men jeg kan ikke se andet, end at vi i Alternativet godt kan stemme for det her lovforslag.

Kl. 17:40

Fjerde næstformand (Karina Adsbøl):

Tak til ordføreren. Og der er ikke flere ordførere, der har bedt om ordet. Så går vi videre til justitsministeren. Værsgo.

Kl. 17:40

Justitsministeren (Peter Hummelgaard):

Tak, formand, og tak for alle de faldne bemærkninger. Jeg kan i øvrigt tilslutte mig de af ordførerne, der har beklaget sig over deres fodboldklubs eksisterende formåen på banen. Jeg lider i fuldstændig samme grad som de to ordførere.

Som alle jo har været inde på, skal det være trygt at komme på stadion i Danmark. Det gælder både børnefamilier og alle andre, der, ligesom mig selv, nyder stemningen til en fodboldkamp. Det er en følelsesmæssig rutsjetur, uanset hvor man i øvrigt ligger i tabellen, at være en engageret fodboldfan. Men det, at man er igennem følelsesmæssige rutsjeture må jo ikke være nogen undskyldning for at lave ballade, for at slås og for i øvrigt at gøre livet surt for både politibetjente, kontrollører og alle mulige andre glade fodboldfans. Derfor er jeg også rigtig glad for at kunne stå her i dag med en bred aftalekreds og sige fra over for hooliganisme. Det lovforslag, som vi behandler i dag, skal, som flere har været inde på, nemlig sætte ind over for den uacceptable adfærd fra de få og sikre en tryg oplevelse for de mange.

Lovforslaget hviler på et solidt fundament. Vi så i sommeren 2022 flere eksempler på uroligheder og kriminalitet i forbindelse med fodboldkampe. Derfor nedsatte min forgænger i august sidste år en ekspertgruppe, som skulle komme med forslag til initiativer, der kan dæmme op for hooligans. I ekspertgruppen deltog repræsentanter fra fodboldklubberne, fodboldfansene, DBU, Divisionsforeningen og politiet. Det er aktører, der fra hver deres sted har en værdifuld indsigt i, hvad det er, der skal til, for at fodboldoplevelsen bliver god og tryg for alle. På baggrund af ekspertgruppens anbefalinger blev der i oktober sidste år indgået en bred politisk aftale om at gennemføre de initiativer, der var enighed om i ekspertgruppen. Og nu står vi så her godt et halvt år efter den politiske aftale og behandler et lovforslag, der skal implementere de nødvendige lovændringer. Og den her proces er for mig at se et godt eksempel på, hvordan vi politikere hurtigt og effektivt kan lykkes med at finde frem til gode løsninger, når vi samarbejder med de aktører, der har fingeren på pulsen. Derfor er jeg også glad for, at ekspertgruppen som en del af den politiske aftale fortsætter som et fast dialogforum. Jeg havde selv fornøjelsen af at mødes med dialogforummet tidligere i år for blandt andet at takke for det gode arbejde. Lovforslaget indeholder overordnet fire elementer.

For det første foreslår vi at udvide listen over strafbare handlinger, der kan føre til meddelelse af generel karantæne. Desuden skal det være nemmere at give generel karantæne ved nogle af de grovere strafbare handlinger. Rigspolitiet og Rigsadvokaten har i tillæg til ekspertgruppens anbefalinger foreslået at tilføje følgende elementer til listen over strafbare handlinger, der kan give general karantæne. Det gælder angreb med genstande mod personer i offentlig tjeneste, det gælder ulovlig tvang, røveri samt lov om knive og blankvåben m.v. Jeg synes, det er gode tilføjelser. Det betyder eksempelvis, at ulovlig tvang og røveri af en modstanderfans fodboldtrøje i forbindelse med fodboldkampe nu vil kunne medføre generel karantæne. Vi har set flere af den slags sager, og den adfærd er simpelt hen uacceptabel.

For det andet foreslås det, at politiet får hjemmel til at videregive oplysninger om personer til klubberne. Det skal give klubberne mulighed for at tildele eller håndhæve private karantæner, altså såkaldte klubkarantæner, til personer, der overtræder klubbernes interne ordensreglement.

For det tredje foreslår vi, at politiet får hjemmel til at bortvise personer, der udviser utryghedsskabende adfærd. Og for at bortvisningen skal kunne bruges, er det en forudsætning, at adfærden skal have fundet sted i forbindelse med en fodboldkamp, ligesom bortvisningen udelukkende gælder fra det sted, hvor kampen afholdes. Muligheden for at bortvise personer vil alene kunne bruges ved højrisikokampen.

Endelig foreslås det, for det fjerde, at politiet forud for afviklingen af en fodboldkamp skal kunne give påbud om, at tilskuere på bestemte tilskuersektioner skal tilbageholdes på stadion efter kampen. Det sker for at mindske risikoen for uroligheder, når der ved kampens afslutning er mange hjemme- og udebanetilskuere, der skal hjem på samme tid. Muligheden skal igen kun gælde ved højrisikokampe.

Jeg er overbevist om, at vi med de her forslag og den politiske aftale som helhed tager et stort skridt i den rigtige retning mod at sikre mere tryghed på og uden for stadion. Jeg glæder mig til at følge med i udviklingen og vil sammen med fodboldens aktører løbende vurdere behovet for yderligere tiltag på fodboldområdet. Med de bemærkninger ser jeg frem til den videre behandling her i Folketinget, og jeg står som altid naturligvis til rådighed for besvarelse af de spørgsmål, der måtte være i den forbindelse. Tak for ordet.

Kl. 17:45

Fjerde næstformand (Karina Adsbøl):

Tak til justitsministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Retsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

7) 1. behandling af lovforslag nr. L 87:

Forslag til lov om ændring af lov om indsamling m.v. (Ændring af Indsamlingsnævnets sammensætning, øgede kontrolmuligheder m.v.).

Af justitsministeren (Peter Hummelgaard).

(Fremsættelse 29.03.2023).

Kl. 17:45

Forhandling

Fjerde næstformand (Karina Adsbøl):

Forhandlingen er åbnet. Den første ordfører er hr. Bjørn Brandenborg fra Socialdemokratiet. Værsgo.

Kl. 17:45

(Ordfører)

Bjørn Brandenborg (S):

Tusind tak for det, formand. Det lovforslag, vi nu skal behandle, har til formål at foretage en række ændringer i indsamlingsloven. Jeg tror, at vi alle med jævne mellemrum støder på indsamlinger for forskellige gode formål på diverse platforme. Det er godt, at vi har et samfund, hvor der er så mange mennesker, som tager initiativ til at støtte sympatiske og velgørende formål, store som små, og det er da også blevet nemmere at samle ind. Hvor man i gamle dage skulle ud at gå med indsamlingsbøssen, er det i dag forholdsvis nemt og hurtigt at starte en indsamling på nettet. Man skal bare være opmærksom på, at det kræver, at man får en tilladelse. Og der er Indsamlingsnævnet det organ, som behandler og giver tilladelse til indsamlinger. Det er også Indsamlingsnævnet, der fører kontrol med, at indsamlede midler anvendes til de formål, som indsamleren har oplyst.

Det lovforslag, vi førstebehandler i dag, skal styrke kontrollen og tilsynet med indsamlingsområdet. For når det nu er blevet nemmere at starte indsamlinger, skal vi også være sikre på, at der bliver holdt øje med, at indsamlingerne foregår efter reglerne, og at pengene bliver brugt til det, der var formålet. Det skal de forskellige initiativer i det her forslag understøtte. Indsamlingsnævnet får bl.a. mulighed for at meddele afslag på en ansøgning, hvis forhold ved tidligere indsamlinger giver anledning til at formode, at reglerne ikke vil blive fulgt; det skal forhindre, at den samme indsamler gentagne gange overtræder indsamlingsloven. Indsamlingsnævnet vil desuden kunne tilbagekalde allerede meddelte tilladelser under de samme omstændigheder. Og Indsamlingsnævnets sammensætning ændres, så nævnet tilføres særlig viden om it og digital udvikling, så den afspejler udviklingen og tager højde for, at nævnet er sammensat af de rette kompetencer på indsamlingsområdet. Og så lettes Indsamlingsnævnets behandling af og kontrol med oplysninger ved bl.a. digital indsendelse af ansøgninger og  regnskaber.

Initiativerne i lovforslaget skal alt i alt være med til at understøtte og smidiggøre sagsbehandlingen og kontrollen på indsamlingsområdet. Det synes vi er godt. Vi skal have et indsamlingssystem, som fungerer smidigt, så folk kan fortsætte med at oprette indsamlinger til gode formål, og samtidig skal der kunne foretages kontrol, så man kan have tillid til, at bidrag ender det rette sted.

Vi støtter forslaget. Tak for ordet.

Kl. 17:48

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Preben Bang Henriksen fra Venstre. Værsgo.

Kl. 17:48

(Ordfører)

Preben Bang Henriksen (V):

Tak for det. Jeg skal gøre det kort og sige, at jeg kan tilslutte mig de bemærkninger, som den foregående ordfører anførte. Det hører til sjældenhederne, at der kommer nogen rundt med indsamlingsbøssen, for det er nu om dage meget elektronisk, og derfor er det også helt naturligt, at også Indsamlingsnævnet, der skal føre kontrol med indsamlinger, har en særlig it-vidende med i nævnet. Det er jo et af hovedelementerne i det her forslag, og det støtter vi fuldt ud.

Indsamlingsnævnet er faktisk en meget vigtig brik, for hvis man gør sig forhåbninger om at få penge i kassen – for at sige det rent ud – så er det også vigtigt, at der er nogen, der fører kontrol med, at pengene går det rigtige sted hen. Og med hensyn til it får nævnet altså nu tilført en yderligere kompetence.

Herudover er der de elementer til ændringer, som allerede Socialdemokratiets ordfører har anført. Jeg skal ikke bruge Folketingets tid på at stå og gentage dem, men jeg kan sige, at Venstre kan støtte forslaget i sin helhed.

Kl. 17:49

Fjerde næstformand (Karina Adsbøl):

Tak til ordføreren. Og vi går videre til den næste ordfører i rækken, som er hr. Henrik Rejnholt Andersen fra Moderaterne. Værsgo.

Kl. 17:49

(Ordfører)

Henrik Rejnholt Andersen (M):

Tak for det, formand. Lovforslag L 87 handler basalt om, at vi skal ruste vores lovgivning til at kunne modstå den digitale udvikling og den digitale tendens, som kommer hurtigere, end lovgivningen nogle gange kan følge med til. Der er sagt mange ord allerede om det her lovforslag, som vi selvfølgelig støtter op om.

Det kan godt lyde som noget helt nyt for mange, men det er altså ikke indsamlinger, der kan foregå i al almindelighed, over sociale medier, hvor man kan oprette en MobilePay-boks eller en digital indsamlingsportal. En indsamling kan foretages via digital valuta, f.eks. kryptovaluta. Det foretages alt sammen uden om Indsamlingsnævnet.

Den digitale udvikling har betydet, at spillereglerne løbende ændrer sig på mange lovområder, heriblandt også hvordan vi indsamler penge til forskellige formål. For myndighederne betyder det, at de derfor skal have nye måder at navigere på for at imødekomme den digitale udvikling.

Inden for indsamlinger stiller den digitale udvikling store krav til Indsamlingsnævnet. Der er mange indsamlinger i dag, der som sagt er flyttet til udelukkende at foregå på digitale platforme gennem sociale medier og andre digitale indsamlingsplatforme. I lyset af den udvikling ønsker vi nu at ændre indsamlingsloven for at støtte adgangen til og kontrollen og tilsynet med indsamlingerne bedre.

Vi giver bedre muligheder for at meddele afslag, og vi udvider nævnets kompetence, så sagsbehandlingen bliver mere smidig; men vigtigst af alt ændrer vi sammensætningen af nævnet ved at tilføre særlig viden om it og digital udvikling. Det glæder mig, at vi gør indsamlinger mere rettidige. Tak for ordet – Moderaterne støtter forslaget.

Kl. 17:51

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så den næste i ordførerrækken er fru Karina Lorentzen Dehnhardt fra Socialistisk Folkeparti. Værsgo.

Kl. 17:51

(Ordfører)

Karina Lorentzen Dehnhardt (SF):

Tak for ordet. Det er jo tydeligt for enhver, at indsamlinger på nettet via platforme og sociale medier er blevet sådan en hverdagsting og en naturlig måde at rejse penge til velgørenhed og gode formål på. Det er også en effektiv måde at indsamle betydelige midler på, og derfor er det selvfølgelig blevet ekstremt populært og udbredt. Vi har desværre bare tidligere set grove svindelsager i forbindelse med indsamlinger, hvor der er svindlet for millioner af kroner. DR's forbrugerprogram Kontant har jo afsløret, hvordan Foreningen for Danske Kræftramte Børn samlede ind til syge børn, men beholdt det meste selv. Ud over at det er ualmindelig frastødende, viste sagen os jo også et behov for bedre kontrol med indsamlinger og de organisationer, som står bag dem. Der er også eksempler på, at indsamlingsorganisationer ikke har formået at leve op til helt basale krav til lovlig indsamling, f.eks. et offentligt regnskab. Alligevel har de fået en ny tilladelse til at indsamle.

Det skal ikke være muligt at samle penge ind, uden at Indsamlingsnævnet kan kontrollere, at pengene reelt går til det formål, som indsamleren siger, og vi skal have bedre muligheder for at komme efter dem, der f.eks. undlader at indsende et regnskab og så bare kører videre. Derfor byder vi det her lovforslag velkommen. Der er brug for, at vi opgraderer rammerne for indsamlinger, så de er tilpasset den digitale virkelighed, og at vi hele tiden kører med et regelsæt, der både er gennemskueligt og robust, så vi undgår misbrug. Det er væsentligt, at folk til enhver tid kan have tillid til, at en indsamling rent faktisk har det formål, som indsamleren siger. Så vi bakker op om, at nævnet skal kunne give afslag og tilbagekalde en tilladelse midlertidigt, indtil indsamleren har bragt orden i sagerne og overholder loven.

Vi kommer til at støtte det her forslag, men jeg vil også godt varsle, at vi kommer til at stille et ændringsforslag, for jeg kan forstå, at foreningen ISOBRO, som er brancheorganisationen for alle de velgørende indsamlingsorganisationer, mister en plads i Indsamlingsnævnet. Og jeg kan simpelt hen ikke nogen steder finde begrundelsen for det, ud over at Erhvervsministeriet gerne vil tilføje sig på en plads, fordi de har noget viden om it og digitale kompetencer, som der måske kan være behov for set i lyset af den udvikling, der sker, hvor flere indsamlinger bliver digitale. Men jeg synes jo bare, man kunne udvide Indsamlingsnævnet med den ekstra plads, så ISOBRO kan bevare sine to pladser. Det er trods alt dem, som har viden og indsigt i indsamlinger og førstehåndserfaringer, som der er brug for i sådan et  indsamlingsnævn. Så vi kommer til at stille et ændringsforslag, som vi håber på opbakning til, om, at ISOBRO skal bevare sine to pladser, og at Indsamlingsnævnet derfor udvides med en ekstra plads. Tak for ordet.

Kl. 17:54

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Betina Kastbjerg fra Danmarksdemokraterne. Værsgo.

Kl. 17:54

(Ordfører)

Betina Kastbjerg (DD):

Tak for ordet. I dag behandler vi L 87, som handler om ændringer i indsamlingsloven. Den digitale udvikling ændrer løbende spillereglerne for myndigheder, der skal navigere på områder, der konstant påvirkes af de nye muligheder og fremgangsmåder m.v. På indsamlingsområdet foregår en stor del af indsamlinger f.eks. nu på internettet, og udviklingen stiller nye krav til Indsamlingsnævnets varetagelse af nævnets opgaver. Lovforslaget har til formål at gøre kontrollen og tilsynet på indsamlingsområdet mere effektivt og retfærdigt i lyset af den teknologiske udvikling. Det bakker vi op om i Danmarksdemokraterne.

Lovforslaget indeholder en række ændringer. For det første gives Indsamlingsnævnet nu mulighed for at meddele afslag på en ansøgning om en 1-årig indsamlingstilladelse, hvis forhold ved tidligere indsamlinger giver anledning til at formode, at loven eller bestemmelser udstedt i medfør af loven ikke vil blive fulgt. Dette vil forhindre gentagne overtrædelser af indsamlingsloven.

For det andet udvides Indsamlingsnævnets kompetencer, så nævnet kan træffe afgørelse om, hvorvidt en indsamling er omfattet af indsamlingsloven. Dette forventes at smidiggøre nævnets sagsbehandling til gavn for borgerne, ligesom nævnet vil få mulighed for at fastlægge praksis for lovens anvendelsesområde.

For det tredje ændres Indsamlingsnævnets sammensætning, så nævnet tilføres særlig viden om it og den digitale udvikling. Dette vil afspejle den store mængde af indsamlinger, der sker på internettet, og tager højde for, at nævnet er sammensat af mennesker med de rette kompetencer på indsamlingsområdet.

For det fjerde lettes Indsamlingsnævnets behandling af oplysninger. Det gør det således muligt at indføre regler om obligatorisk brug af en digital løsning til indsendelse af ansøgninger og regnskaber. Dette vil kvalificere og understøtte en efterfølgende risikobaseret manuel kontrol af regnskaberne.

Endelig indeholder lovforslaget en ny bestemmelse om, at søgsmål til prøvelse af afgørelser efter indsamlingsloven skal være anlagt inden for en 6-månedersfrist. Dette er for at sikre, at der ikke kan rejses tvivl om rigtigheden af en afgørelse truffet efter indsamlingsloven.

Lovforslaget er en delvis genfremsættelse af et tidligere lovforslag. Det er vigtigt at bemærke, at et initiativ om at undtage belønningsbaseret crowdfunding fra indsamlingslovens anvendelsesområde ikke indgår i lovforslaget, og at datoen for ikrafttræden er uændret. Danmarksdemokraterne støtter forslaget.

Kl. 17:57

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Steffen Larsen fra Liberal Alliance. Værsgo.

Kl. 17:57

(Ordfører)

Steffen Larsen (LA):

Mange tak, formand. Den digitale udvikling ændrer løbende spillereglerne for myndighederne, der skal navigere på områder, der konstant påvirkes af disse nye muligheder. Det er derfor godt, at der kommer et skærpet fokus på de digitale indsamlingsmuligheder, bl.a. ved at styrke kompetencerne i nævnet i forhold til digitalisering og på it-området. Derudover vil det også smidiggøre processen, ved at man f.eks. kan indsende regnskaber digitalt, og det er jo en glædelig ting, at ting, der kan gøres lettere, bliver gjort lettere.

Vi støtter derfor naturligvis forslaget, men vi fjerner dog med forslaget også en plads i nævnet for de indsamlende foreninger fra civilsamfundet. Det kan undre, og det vil vi gerne se på hvordan man kan modvirke eller gøre noget ved. Det var det.

Kl. 17:58

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Mai Mercado fra Det Konservative Folkeparti. Værsgo.

Kl. 17:58

(Ordfører)

Mai Mercado (KF):

Når man lige sådan ved første øjekast læser lovforslaget, lyder det sådan meget tilforladeligt. For hvem kan være imod, at man smidiggør Indsamlingsnævnets sagsbehandling til gavn for borgerne, og hvem kan være imod, at man indsamler regnskaber digitalt? Men der er også et par problemstillinger, der knytter sig til det her lovforslag.

For hvis man går hen til høringssvarene, kan man se, at den måde, som Indsamlingsnævnet altså skal strikkes sammen på fremover, giver den organisation, der hedder ISOBRO, en plads mindre. Og hvis man ser på, hvem ISOBRO rent faktisk er, består ISOBRO jo af 230 ngo'er og velgørende fonde, og 85 pct. af alle velgørende indsamlinger i danske ngo'er er altså repræsenteret i ISOBRO.

Så når de gør indsigelse og siger, at her er altså en udfordring, så synes jeg i al fald, at vi skal tage det seriøst. Derfor ser vi også positivt på, at SF nu har varslet, at de vil stille et ændringsforslag, således at ISOBRO kan få lov til at beholde to pladser i Indsamlingsnævnet, og jeg håber, det er noget, som ministeren og regeringen også vil se positivt på.

Så er den sidste kommentar, jeg bare skal knytte til det her, at når man spørger civilsamfundet om det at samle ind, så beretter det jo om, at det er blevet ganske mere omstændeligt gennem årene, ganske vanskeligt, og at der ligger utrolig mange benspænd, særlig set i lyset af at det ikke antages, at der er ret stor snyd forbundet med det.

Så spørgsmålet er, om det her vil give mere bureaukrati. Det er ikke sikkert, det gør det, men vi vil i hvert fald i udvalgsbehandlingen stille nogle spørgsmål, for det er vigtigt for os, at der ikke kommer til at være mere bureaukrati, når man ændrer på Indsamlingsnævnet. Og ellers er vi positive over for lovforslaget.

Kl. 18:00

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Rosa Lund fra Enhedslisten. Værsgo.

Kl. 18:00

(Ordfører)

Rosa Lund (EL):

Tak. Jeg skal gøre det meget kort. I Enhedslisten er vi nemlig fuldstændig enige med SF's ordfører, og vi bakker også op om det ændringsforslag, som SF stiller til det her lovforslag, om at sikre en ekstra plads til organisationerne i nævnet.

Vi håber selvfølgelig, at det ændringsforslag går igennem. Når det er sagt, kan vi ligesom SF støtte resten af de ændringer, som regeringen og justitsministeren foreslår. Tak.

Kl. 18:01

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er fru Zenia Stampe fra Radikale Venstre. Værsgo.

Kl. 18:01

(Ordfører)

Zenia Stampe (RV):

Vi støtter også lovforslaget. Vi synes også, det er klogt at sætte en repræsentant med indsigt i digitale indsamlinger ind i nævnet, men vi ærgrer os på lige fod med andre partier, der har været på Folketingets talerstol, over, at man har inddraget en af indsamlingsorganisationernes plads til det formål. Derfor vil vi støtte et ændringsforslag, der sikrer, at indsamlingsorganisationerne bibeholder to pladser i nævnet.

Kl. 18:02

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Peter Kofod fra Dansk Folkeparti. Værsgo.

Kl. 18:02

(Ordfører)

Peter Kofod (DF):

Tak for det, formand. Forslaget er jo allerede glimrende gennemgået heroppe fra talerstolen, og jeg kan meddele, at Dansk Folkeparti som udgangspunkt kan støtte forslaget. Vi har behov for i udvalgsbehandlingen at kigge nærmere på sammensætningen af nævnet, og hvordan det er, man har tænkt sig at udnævne til det osv. Det kommer vi til at kigge ind i i udvalgsbehandlingen, og så vil vi tage endelig stilling. Men som udgangspunkt er vi, som det ser ud nu, meget positive. Tak.

Kl. 18:02

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Torsten Gejl fra Alternativet. Værsgo.

Kl. 18:03

(Ordfører)

Torsten Gejl (ALT):

Altså, hvem kan have noget imod, at reglerne for indsamling bliver opdateret nu, hvor vi har fået så mange digitale muligheder? Det har vi i hvert fald ikke i Alternativet.

Der var noget, der forsvandt ud af lovforslaget, og det kommer jeg nok til lige at spørge ministeren om. Det var med hensyn til de her præmieindsamlinger, altså hvor man kunne vinde en præmie, hvis man deltog med et bidrag, hvilket nogle virksomheder eller små startups har haft glæde af.

Så er der det med, at ISOBRO mister en plads, og der støtter vi bl.a. SF's ændringsforslag om, at det bør de ikke gøre. Tak, formand.

Kl. 18:03

Fjerde næstformand (Karina Adsbøl):

Tak til ordføreren. Der er ikke flere korte bemærkninger, for der er slet ikke nogen. Vi går videre til justitsministeren. Værsgo.

Kl. 18:04

Justitsministeren (Peter Hummelgaard):

Mange tak for det. Indsamlingsloven afspejler en balance mellem to forskellige hensyn. På den ene side skal der være gode muligheder for at samle ind til velgørende formål. Det er der heldigvis en rig tradition for i Danmark, og det skal der fortsat være. Hvis vi har overskud til at give til andre eller til en god sag, skal vi som lovgivere selvfølgelig understøtte, at det kan lade sig gøre. Det er en fin og naturlig del af vores fællesskab.

På den anden side skal man altså også som borger kunne stole på, at de penge, man så sender af sted til en indsamling, nu også går til det formål, som man er blevet oplyst om, og som man gerne vil støtte. Det er ganske enkelt urimeligt, hvis indsamlere udnytter folks gode intentioner til selv at skumme fløden.

Med det her lovforslag ønsker vi at styrke kontrollen og tilsynet med indsamlingsområdet, men samtidig har vi også for øje, at det ikke må blive unødig besværligt at samle ind. Lovforslaget forsøger altså at ramme den balance.

Lovforslaget indeholder flere initiativer. Jeg vil ikke gennemgå dem alle, men nøjes med at fremhæve de vigtigste. Fælles for initiativerne er dog, at de alle skal understøtte Indsamlingsnævnets kontrol og smidiggøre nævnets sagsbehandling.

For det første skal Indsamlingsnævnet under visse betingelser kunne afslå ansøgninger om indsamlingstilladelse og tilbagekalde en indsamlingstilladelse. Som reglerne er i dag, kan Indsamlingsnævnet ikke forhindre en person eller forening, der tidligere har overtrådt indsamlingslovgivningen, i at starte nye indsamlinger, og nævnet har alene begrænset mulighed for at stoppe en igangværende indsamling. Det vil regeringen gerne ændre, for det er uhensigtsmæssigt, at personer, som har vist sig ude af stand til at forvalte en indsamling på ordentlig vis, får lov at fortsætte eller opstarte en ny indsamling.

Med lovforslaget foreslår vi derfor, at nævnet skal kunne afslå en ansøgning eller tilbagekalde en tilladelse, hvis der er forhold ved tidligere indsamlinger, som giver anledning til at formode, at indsamlerne ikke vil overholde indsamlingslovgivningen. Det kan f.eks. være, hvis en indsamler tidligere har brugt indsamlede midler i strid med, hvad der er oplyst.

For det andet ønsker vi at ændre Indsamlingsnævnets sammensætning, så nævnet får tilført nye kompetencer. I dag foregår indsamlinger i større og større grad på nettet, f.eks. gennem sociale medier og via digitale indsamlingsplatforme, og for at sikre, at nævnet bliver klædt på til at håndtere udviklingen, foreslår vi derfor, at et af nævnets medlemmer fremover skal have særlig viden inden for it og digital udvikling.

For det tredje skal regnskaber fremover indberettes digitalt. Det vil lette Indsamlingsnævnets arbejde, hvis der er mulighed for at behandle og kontrollere regnskaber automatisk, og det vil samtidig understøtte en risikobaseret manuel kontrol af regnskaberne.

Det var de tre initiativer, som jeg vil fremhæve, og som efter min opfattelse også vil være med til at styrke tilliden til indsamlingsområdet, uden at vi lægger unødige forhindringer i vejen for de mange ordentlige mennesker, som blot ønsker at samle ind til et godt formål. Med de bemærkninger ser jeg frem til den videre behandling her i Folketinget, og jeg står naturligvis til rådighed for de spørgsmål, der måtte være i forbindelse med udvalgsbehandlingen.

Kl. 18:07

Fjerde næstformand (Karina Adsbøl):

Tak til justitsministeren. Der er også nogle spørgsmål nu, og den første på talerlisten er fru Karina Lorentzen Dehnhardt fra SF. Værsgo.

Kl. 18:07

Karina Lorentzen Dehnhardt (SF):

Jeg vil bare høre ministeren, om han kunne være med på et forslag om at udvide Indsamlingsnævnet med en enkelt plads, så ISOBRO kan bevare de to pladser, som de har i dag. Jeg kan godt se behovet for at udvide med digitale kompetencer, men ISOBRO er trods alt dem, der ved rigtig meget om indsamlinger, eftersom de jo har førstehåndskendskab til, hvordan det foregår. Så jeg synes egentlig, det giver god mening, at de bevarer to pladser i Indsamlingsnævnet. Hvad tænker ministeren om det?

Kl. 18:08

Fjerde næstformand (Karina Adsbøl):

Justitsministeren.

Kl. 18:08

Justitsministeren (Peter Hummelgaard):

Altså, afvejningen i vores udkast til lovforslaget har jo været, at vi mener, det er hensigtsmæssigt at ændre Indsamlingsnævnets sammensætning frem for at udvide nævnet med et ekstra medlem. Og det handler mest af alt om, at i den betænkning, der ligger til grund for indsamlingsloven, fandt man, at nævnet burde have en begrænset størrelse. Og der synes vi egentlig, at de interesser, der er i dag repræsenteres ved to medlemmer, godt kunne repræsenteres ved et medlem. Men når det er sagt, er jeg åben over for at drøfte lige præcis det element i forbindelse med udvalgsbehandlingen.

Kl. 18:08

Fjerde næstformand (Karina Adsbøl):

Fru Karina Lorentzen Dehnhardt, værsgo.

Kl. 18:08

Karina Lorentzen Dehnhardt (SF):

Jamen det ville være lidt nemmere, hvis ministeren sagde, at ja, det kan vi godt gøre. Så behøver jeg ikke at stille et ændringsforslag om det. Jeg synes jo, det giver god mening, og jeg ved ikke rigtig, om jeg synes, at der er en god forklaring på, at vi ikke kan bevare to medlemmer. Så måske kan ministeren gøre os lidt klogere på, om det, at vi kunne have en drøftelse om det her, rent faktisk også kunne føre til, at vi ændrer Indsamlingsnævnets størrelse.

Kl. 18:09

Fjerde næstformand (Karina Adsbøl):

Ministeren.

Kl. 18:09

Justitsministeren (Peter Hummelgaard):

Jeg tror, det skal høres på den måde, at det har jeg behov for at overveje. Jeg synes egentlig, at det er nogle fornuftige balancer, vi selv har lagt op til i lovforslaget, hvor vi også tager hensyn til, at det heller ikke skal have en større størrelse, end hvad der er behov for. Det er jo også for at tage hensyn til, at vi har en smidig sagsbehandling. Og jeg mener nok også i et eller andet omfang, at de interesser, som i dag er repræsenteret af to medlemmer, sagtens kan være repræsenteret af et medlem i fremtiden. Men jeg lytter mig omvendt også til, at der fra meget brede dele af Folketinget er et stort ønske om det. Og derfor vil jeg tillade mig at overveje lige præcis det ønske, der er fra SF's side.

Kl. 18:09

Fjerde næstformand (Karina Adsbøl):

Den næste er hr. Torsten Gejl fra Alternativet. Værsgo.

Kl. 18:09

Torsten Gejl (ALT):

Tak. Jeg lurede bare på en enkelt ting. Det var det med det her belønningsbaserede crowdfunding, som jo egentlig var en del af den medieaftale, som vi var med til at lave med regeringen i sidste runde. Den er røget ud af det her lovforslag, så vidt jeg kan se. Hvad er grunden til det?

Kl. 18:10

Fjerde næstformand (Karina Adsbøl):

Ministeren.

Kl. 18:10

Justitsministeren (Peter Hummelgaard):

Det har den simple forklaring, at den medieaftale, som vores respektive partier sammen med en række andre indgik i sidste folketingsperiode, er der ikke nået at blive lovgivet om, og det er besluttet i regeringsgrundlaget for den nye regering, at man vil genoptage forhandlingerne om det. Det tror jeg der er indkaldt til, hvis de ikke allerede er startet. Og derfor har vi ikke taget forslaget om belønningsbaseret crowdfunding med i det her lovforslag, da vi afventer, at der bliver indgået en ny medieaftale.

Kl. 18:10

Fjerde næstformand (Karina Adsbøl):

Så er der ikke flere korte bemærkninger. Vi siger tak til justitsministeren.

Jeg foreslår, at lovforslaget henvises til Retsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

8) 1. behandling af lovforslag nr. L 85:

Forslag til lov om undersøgelse af beslutningen om hjemsendelse af ledende medarbejdere i Forsvarets Efterretningstjeneste.

Af justitsministeren (Peter Hummelgaard).

(Fremsættelse 29.03.2023).

Kl. 18:11

Forhandling

Fjerde næstformand (Karina Adsbøl):

Forhandlingen er åbnet. Den første ordfører er hr. Bjørn Brandenborg fra Socialdemokratiet.

Kl. 18:11

(Ordfører)

Bjørn Brandenborg (S):

Tak for det, formand. Som det fremgår af indledningen til det lovforslag, vi nu skal behandle, er det forslagets formål at skabe det retlige grundlag for nedsættelsen af en særlig undersøgelseskommission – en undersøgelseskommission, der vil have til opgave at undersøge forløbet vedrørende tjenestefritagelsen af ledende medarbejdere i Forsvarets Efterretningstjeneste i august 2020. Kommissionen skal i den forbindelse undersøge, om der i forbindelse med tjenestefritagelsen blev varetaget usaglige hensyn. Med andre ord skal dette lovforslag sætte rammerne for undersøgelseskommissionens arbejde.

Som det dog også fremgår af indledningen til lovforslaget, gør der sig nogle helt særlige omstændigheder gældende, når man skal nedsætte en undersøgelseskommission, som vedrører vores efterretningstjenesters forhold. Særlig hensynet til at beskytte de klassificerede oplysninger, som vil kunne indgå i undersøgelsen, gør, at det er nødvendigt at etablere en særlig undersøgelsesform, som på en række punkter afviger fra andre undersøgelseskommissioner. Der skal altså findes en balance – en balance mellem på den ene side hensynet til ikke at udbrede kendskabet til klassificerede oplysninger mere end strengt nødvendigt og på den anden side hensynet til at få skabt klarhed over centrale spørgsmål i det forløb, der skal undersøges.

Undersøgelseskommissionen vil med lovforslaget tage sit afsæt i den ordning, som vi kender fra lov om undersøgelseskommissioner og granskningskommissioner. Som før sagt vil den dog på en række punkter afvige herfra, fordi den omhandler disse meget særlige forhold. Det foreslås med lovforslaget, at den særlige undersøgelseskommission skal bestå af tre medlemmer, der udpeges af justitsministeren. Formanden og de øvrige medlemmer vil efter forslaget skulle udpeges efter indstilling fra præsidenten for Vestre Landsret og skal være uvildige og uafhængige af de myndigheder og de personer, hvis forhold er omfattet af undersøgelsen.

Lovforslaget indeholder desuden regler om undersøgelseskommissionens opgaver, tilrettelæggelse af undersøgelsen, oplysnings- og vidnepligt, de berørte personers retsstilling, tavshedspligt, kommissionens beslutninger og domstolsprøvelse heraf. For at skabe mulighed for, at offentligheden kan læse resultaterne af undersøgelsen, vil kommissionens beretning skulle udarbejdes og offentliggøres i en form, som ikke indeholder informationer, der vil kunne skade forholdet til fremmede magter, statens sikkerhed eller tredjemand. Og endelig følger det af lovforslaget, at undersøgelseskommissionen bør tilrettelægge sit arbejde, så den så vidt muligt kan afgive beretning om resultatet af sin undersøgelse, senest 1 år efter at kommissionen er nedsat.

Det er de overordnede rammer for undersøgelseskommissionens arbejde, som det her lovforslag sætter, og vi støtter lovforslaget. Tak for ordet.

Kl. 18:14

Fjerde næstformand (Karina Adsbøl):

Tak til ordføreren. Der er en kort bemærkning til hr. Peder Hvelplund fra Enhedslisten. Værsgo.

Kl. 18:14

Peder Hvelplund (EL):

Tak for det. Og tak til ordføreren for talen. Der var jo en del tale, også under valgkampen, om en undersøgelse af hele komplekset omkring FE, PET, kabelsamarbejdet, de mulige ulovlige aflytninger af danske statsborgere. Og jeg skal egentlig bare høre Socialdemokratiets ordfører, om vi så efter Socialdemokratiets opfattelse har fået belyst det sagsområde. Altså, der var al den snak om, at vi skulle have undersøgt sagerne til bunds, også den efter min opfattelse nok mest alvorlige, altså mistanken om et ulovligt kabelsamarbejde med USA, der kunne medføre aflytning af danske statsborgere. Er det Socialdemokratiets opfattelse, at med den her undersøgelseskommission er det sagskompleks ligesom undersøgt?

Kl. 18:14

Fjerde næstformand (Karina Adsbøl):

Ordføreren.

Kl. 18:14

Bjørn Brandenborg (S):

Ja, det mener jeg det er.

Kl. 18:15

Fjerde næstformand (Karina Adsbøl):

Hr. Peder Hvelplund for en anden kort bemærkning. Værsgo.

Kl. 18:15

Peder Hvelplund (EL):

Det vil så sige, at hele spørgsmålet om et muligt kabelsamarbejde med USA, politiets intimidering af pressen, forholdet omkring Samsam, en dansk statsborger, der muligvis sidder fængslet på et urigtigt grundlag, betragter Socialdemokratiet ikke som væsentligt i den her sammenhæng, og der mener Socialdemokratiet ikke, at der er behov for yderligere undersøgelser. Så vil jeg bare, hvis det er tilfældet, spørge: Hvor mener Socialdemokratiets ordfører så at det efterlader retsfølelsen i forhold til retsstaten Danmark?

Kl. 18:15

Fjerde næstformand (Karina Adsbøl):

Ordføreren, værsgo.

Kl. 18:15

Bjørn Brandenborg (S):

Nu nævner hr. Peder Hvelplund jo en masse ting, som hr. Peder Hvelplund åbenbart har kendskab til, men som jeg af gode grunde ikke har kendskab til. Men i forhold til de konkrete sager, der blev nævnt, vil jeg om det, der vedrører Ahmed Samsam, sige, at der jo er nedsat et arbejde i Granskningsudvalget nu – en forundersøgelse, som jeg også tænker hr. Peder Hvelplund selv har noget med at gøre, i og med at han sidder i udvalget. Og et arbejde er jo i gang med at blive rammesat, hvad angår lige præcis den sag. Og så er der jo i regeringsgrundlaget lagt op til, at når de retslige aspekter af de straffesager, verserende straffesager, der er i øjeblikket, som kunne have interesse, er færdige, så vil det være muligt at tage stilling til, om der også skal nedsættes undersøgelseskommissioner, der vedrører det.

Kl. 18:16

Fjerde næstformand (Karina Adsbøl):

Tak. Den næste korte bemærkning går til fru Rosa Lund fra Enhedslisten. Værsgo.

Kl. 18:16

Rosa Lund (EL):

Tak for det. Jeg vil egentlig gerne følge op, hvor min kollega hr. Peder Hvelplund slap, for hr. Bjørn Brandenborg ved jo udmærket godt, lige så vel som jeg gør, at det arbejde, der foregår i Granskningsudvalget lige nu vedrørende Ahmed Samsam, netop ikke er en undersøgelseskommission, for det blokerer hr. Bjørn Brandenborgs eget parti jo for. Socialdemokratiet og resten af regeringspartierne blokerer for, at de her sager kan blive undersøgt ordentligt.

Så jeg vil gerne spørge hr. Bjørn Brandenborg: Hvad forventer man egentlig at få ud af den her lillebitte undersøgelse, man lægger op til i det her lovforslag? Forventer man virkelig, at befolkningen og Folketinget kommer til at stille sig tilfredse med det her?

Kl. 18:17

Fjerde næstformand (Karina Adsbøl):

Ordføreren, værsgo.

Kl. 18:17

Bjørn Brandenborg (S):

Det må vi jo tage stilling til, når Granskningsudvalget er færdig med sin forundersøgelse.

Kl. 18:17

Fjerde næstformand (Karina Adsbøl):

Så er der en anden kort bemærkning til fru Rosa Lund. Værsgo.

Kl. 18:17

Rosa Lund (EL):

Tak for det, formand. Men det her lovforslag lægger jo netop op til at undersøge et lille hjørne af den her sag. Det er sådan set fint nok. Det, som jeg bare ikke forstår, og som jeg egentlig tror at der er flere partier herinde i Folketinget der ikke rigtig forstår, er: Hvorfor undersøger man ikke hele sagskomplekset? Det har jo tydeligvis både Folketingets, pressens og befolkningens interesse at få undersøgt de her ting.

Derfor forstår jeg ikke, hvordan hr. Bjørn Brandenborg kan være tilfreds med det her. Og det er egentlig lidt det, jeg leder efter. Altså, hvad er det, regeringen forventer at der skal komme ud af det her?

Kl. 18:18

Fjerde næstformand (Karina Adsbøl):

Ordføreren.

Kl. 18:18

Bjørn Brandenborg (S):

Altså, det er jo rigtigt, at den tidligere FE-kommission som bekendt fandt, at der ikke var grundlag for kritik af de hjemsendte medarbejdere. Og så er det jo kombineret med, at der har været en debat, som fru Rosa Lund selv henviser til – både i medierne og her i Folketinget – med en række beskyldninger om usaglig politisk indblanding. Det har jo medført, at regeringen har været med til at tage en beslutning om at nedsætte en undersøgelseskommission for at undersøge, om der blev varetaget usaglige hensyn i forbindelse med hjemsendelsen.

Kl. 18:18

Fjerde næstformand (Karina Adsbøl):

Den næste korte bemærkning er til hr. Alex Vanopslagh fra Liberal Alliance. Værsgo.

Kl. 18:18

Alex Vanopslagh (LA):

Tak for det. Altså, selve årsagen til hjemsendelsen af FE-ledelsen er jo velkendt. Det skete jo på baggrund af den kritik, der var fra tilsynet; så nedsatte man en kommission, der pure frikendte FE-ledelsen, men det, der i valgkampen var et stort ønske om fra mange partiers side, stort set alle partiers, var jo ikke bare at undersøge en lille flig af den her sag, som jo er ret velbelyst. Nej, det, der ville være interessant, er jo at undersøge hele det efterfølgende forløb, der har været, hvor man igangsætter en totalovervågning af bl.a. Lars Findsen, og hvor man måtte forstå på en tidligere justitsminister at regeringen nærmest bare var et gummistempel, som om det er en PET-chef, der egenhændigt beslutter sådan noget og orienterer justitsministeren, som så siger: Nå, okay, I igangsætter bare den her overvågning. En lang række eksperter, der har forstand på det område, siger: Nej, det er ikke sådan, det fungerer. Det er i høj grad en politisk beslutning, og det, man ønsker at undersøge, er, i hvor høj grad det har været politisk motiveret.

Så kan ordføreren ikke se, at et eller andet sted er det jo næsten en hån at nedsætte en kommission og så bede dem om at undersøge alt andet end det, der er interessant at undersøge?

Kl. 18:19

Fjerde næstformand (Karina Adsbøl):

Ordføreren.

Kl. 18:19

Bjørn Brandenborg (S):

Jeg håber i virkeligheden, at hr. Alex Vanopslagh ligesom jeg selv har respekt for, at der er en verserende straffesag, og så må vi jo tage stilling til, hvorvidt der er brug for at undersøge yderligere, når den er færdig med sit arbejde. Og det synes jeg at vi alle sammen herinde skal have respekt for.

Kl. 18:20

Fjerde næstformand (Karina Adsbøl):

Hr. Alex Vanopslagh for sin anden korte bemærkning.

Kl. 18:20

Alex Vanopslagh (LA):

Men vi har jo tidligere nedsat kommissioner, hvor der også var verserende retssager, bl.a. i forbindelse med Tibetkommissionen. Og så må man jo i yderste tilfælde skubbe en retssag eller bede kommissionen om at undersøge tingene på en måde, så det ikke påvirker eller forstyrrer selve retssagen. Og det, vi bl.a. er interesseret i at undersøge, er jo den politiske proces, der fører til beslutningen om at igangsætte en overvågning af bl.a. Lars Findsen, efter at man jo blev bekendt med, at han var blevet pure frifundet for de anklager, som tilsynet rejste. Så der er jo ikke præcedens for, at man ikke kan nedsætte en kommission, bare fordi der er nogle verserende retssager; det har man gjort før.

Kl. 18:20

Fjerde næstformand (Karina Adsbøl):

Ordføreren, værsgo.

Kl. 18:20

Bjørn Brandenborg (S):

Jeg synes jo, det er helt fair at have den holdning. Jeg har en anden holdning, og den er, at så længe der er en verserende straffesag, synes jeg, at vi skal have respekt for det. Det, som regeringen har udtalt, og det, som jeg gerne vil gentage her på talerstolen, er, at når den retssag er færdig, kan vi tage stilling til, hvorvidt der er behov for at lave en yderligere undersøgelse.

Kl. 18:21

Fjerde næstformand (Karina Adsbøl):

Så er der en kort bemærkning til fru Karina Lorentzen Dehnhardt, SF. Værsgo.

Kl. 18:21

Karina Lorentzen Dehnhardt (SF):

Jeg kan jo godt høre, at mine kollegaer her også prøver at udvide undersøgelsen, men jeg er også godt klar over, at regeringen har et flertal for at lægge det snit, man nu gør. Men jeg vil alligevel vove pelsen: Når nu man vil undersøge lige præcis hjemsendelsen af de ledende medarbejdere, kunne jeg godt tænke mig at vide, hvorfor man har lagt snittet der – hvorfor har man ikke taget de andre medarbejdere med, som jo også har været hjemsendt? Det undrer mig en lille smule. Så vil Socialdemokratiet være med til også at inkludere de sidste i den undersøgelse?

Kl. 18:21

Fjerde næstformand (Karina Adsbøl):

Ordføreren.

Kl. 18:21

Bjørn Brandenborg (S):

Årsagen er jo den, som jeg redegjorde for lige før, nemlig den debat, der har været i pressen – som fru Rosa Lund også sagde – blandet med beskyldninger om usaglig indblanding fra bl.a. også folketingspolitikere her i salen. Det er jo det, der har medført, at man har nedsat en undersøgelseskommission, som skal undersøge, om der er varetaget usaglige hensyn. Det er det, der er grundlaget for det, og så er man jo velkommen til at stille ændringsforslag, hvis det er sådan, at man synes, der skal mere til. Vi har lagt snittet i forhold til at undersøge det, som vi mener er relevant.

Kl. 18:22

Fjerde næstformand (Karina Adsbøl):

Fru Karina Lorentzen Dehnhardt, værsgo.

Kl. 18:22

Karina Lorentzen Dehnhardt (SF):

Jeg synes bare ikke, jeg blev klogere på, hvorfor man har lagt snittet der. Hvorfor gælder det ikke alle medarbejdere, der er blevet hjemsendt? Det forstår jeg ikke, og ja, der kommer helt sikkert et ændringsforslag fra SF. Jeg prøver bare at blive klogere på, hvorfor man ikke har taget de sidste med, og derfor spørger jeg endnu en gang: Vil Socialdemokratiet være med til at inkludere de sidste medarbejdere i den undersøgelse?

Kl. 18:22

Fjerde næstformand (Karina Adsbøl):

Ordføreren.

Kl. 18:22

Bjørn Brandenborg (S):

Men jeg har også sagt, at det er, fordi det var det, som kritikken gik på, og det er på den baggrund, at vi har besluttet os for at nedsætte en undersøgelseskommission.

Kl. 18:22

Fjerde næstformand (Karina Adsbøl):

Så er det fru Zenia Stampe, Radikale Venstre. Værsgo.

Kl. 18:22

Zenia Stampe (RV):

Jeg vil gerne tilbage til det perspektiv, der handler om grundlaget for aflytning og overvågning. For det er jo rigtigt, at der kører en straffesag, men den straffesag handler om gerninger, der er begået, efter overvågningen og aflytningen blev iværksat. Det, vi ønsker at udvide undersøgelsen med, er jo en undersøgelse af, hvad der lå forud, altså hvad begrundelsen var for at sætte en aflytning og totalovervågning i gang af Lars Findsen. Det er jo ikke det samme som straffesagen, og det, der undrer mange derude, og som også undrer mig, er sådan set, at når man totalovervåger en person og man har et grundlag for det, er det, man finder frem til så en ting, som vedkommende begår, efter man har iværksat totalovervågningen, hvorimod man jo nok i offentligheden vil have en forventning om, at når man iværksætter et så vidtgående indgreb, er det, fordi man har en mistanke om, at der er begået noget meget alvorligt, forud for at man iværksætter den overvågning. Det er jo det, der er det store spørgsmål, og det er jo derfor, vi ikke mener, at man kan bruge straffesagen som undskyldning for ikke at dykke ned i grundlaget for at iværksætte en totalovervågning og aflytning af Lars Findsen.

Kl. 18:24

Fjerde næstformand (Karina Adsbøl):

Ordføreren.

Kl. 18:24

Bjørn Brandenborg (S):

Det er jo helt okay, at Radikale Venstre og fru Zenia Stampe mener, at man skal blande det sammen med en verserende retssag. Det synes jeg bare ikke man skal, og derfor kommer vi ikke til at tage stilling til det spørgsmål nu. Som jeg har sagt og gerne vil gentage, kan vi jo tage stilling til det spørgsmål, når straffesagen er afsluttet.

Kl. 18:24

Fjerde næstformand (Karina Adsbøl):

Fru Zenia Stampe for en anden kort bemærkning. Værsgo.

Kl. 18:24

Zenia Stampe (RV):

Betyder det så, at vi, når straffesagen er afsluttet, kan forvente at få en afklaring af, om der er en sammenhæng mellem det, som man endte med at føre sag om, altså det, der er en verserende straffesag om, og så det grundlag, man havde for at iværksætte den her aflytning? Det er den sammenhæng, der gerne skulle være, og hvis der ikke er det, har man jo et forklaringsproblem, og det er det, vi har brug for svar på.

Kl. 18:24

Fjerde næstformand (Karina Adsbøl):

Ordføreren.

Kl. 18:24

Bjørn Brandenborg (S):

For at svare på spørgsmålet vil jeg sige, at man kan forvente, at vi vil tage stilling til, om der er brug for at nedsætte en undersøgelseskommission mere eller ej.

Kl. 18:25

Fjerde næstformand (Karina Adsbøl):

Den næste korte bemærkning er til fru Mai Mercado, Konservative. Værsgo.

Kl. 18:25

Mai Mercado (KF):

Jeg vil gerne stille et spørgsmål om valget af undersøgelsesform. Hvorfor har man ikke valgt, at det skal være en granskningskommission, således at det er i Folketinget, man har ophænget og har fået selve kommissoriet? For det er vel lidt mærkværdigt – det håber jeg at ordføreren vil medgive mig – altså det her med, at det er Justitsministeriet, som altså skal lave en undersøgelse af andre medarbejdere i samme embedsværk. Det er det første. Hvorfor har man ikke valgt, at det skulle være en granskningskommission i relation til den her almindelige kommissionsundersøgelse?

Kl. 18:25

Fjerde næstformand (Karina Adsbøl):

Ordføreren.

Kl. 18:25

Bjørn Brandenborg (S):

Der er flere ting i det, som fru Mai Mercado siger. For det første skal informationer om vores efterretningstjenester ikke behandles af Folketingets underudvalg, herunder et granskningsudvalg, eller af alle mulige andre vilkårlige advokater, som kunne undersøge det. Og for det andet vil jeg sige, at det ikke er Justitsministeriet, der laver undersøgelsen. Som jeg sagde, er det, der er grundlaget i det her lovforslag, uafhængige dommere, som står for at lave undersøgelsen, og det håber jeg da så sandelig også at Konservative efter den her debat fortsat bakker op om, altså at vores uafhængige domstolssystem stadig væk er uafhængigt, og at det er det, der kommer til at forestå undersøgelsen.

Kl. 18:26

Fjerde næstformand (Karina Adsbøl):

Fru Mai Mercado for anden korte bemærkning. Værsgo.

Kl. 18:26

Mai Mercado (KF):

Men når det stadig væk er interessant, er det jo, fordi det til syvende og sidst har betydning, hvem der er opdragsgiver. Det havde det jo også med den seneste kommissionsundersøgelse. Hvis eksempelvis kommissionen kommer tilbage og enten vil have mere tid eller måske endda udvide sit genstandsfelt – det kommer den her kommission nok ikke tilbage og beder om, for det ved den godt den ikke skal, fordi det er bestilt arbejde – så ville et Folketing jo træffe en fornuftig beslutning og sige: Ja, tag jer noget mere tid; ja, udvid jeres scope. Det ved man jo godt ikke kommer til at ske, når man har Justitsministeriet som opdragsgiver.

Kl. 18:27

Fjerde næstformand (Karina Adsbøl):

Ordføreren.

Kl. 18:27

Bjørn Brandenborg (S):

I forhold til det med tid er der jo allerede lyttet til den kritik, der har været, og derfor er undersøgelsen jo allerede nu blevet forlænget fra 6 måneder til 12 måneders varighed. Men jeg vil gerne gentage det, jeg sagde: Jeg mener ikke, at oplysninger omkring vores efterretningstjenester skal behandles i et underudvalg i Folketinget. Det har vi andre udvalg i Folketinget, som kan gøre, når det handler om oplysninger vedrørende vores efterretningstjenester, og jeg synes sådan set, at det skal fortsætte med at være på den måde. Hvis man har en anden opfattelse af det, synes jeg man skal tage det med, når vi skal have en diskussion omkring en ny PET-lov.

Kl. 18:27

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken, som er hr. Morten Dahlin fra Venstre. Værsgo.

Kl. 18:27

(Ordfører)

Morten Dahlin (V):

Tak for ordet. Formålet med lovforslaget, som vi behandler her i dag, er at nedsætte en særlig undersøgelseskommission. Kommissionen skal undersøge forløbet omkring hjemsendelsen af en række ledende medarbejdere i Forsvarets Efterretningstjeneste i august 2020. Kommissionen skal undersøge, om der i forbindelse med tjenestefritagelsen blev varetaget usaglige hensyn. Det mener vi i Venstre er vigtigt at få undersøgt. Det sagde vi før valget, og derfor er det både godt og rigtigt, at den her undersøgelseskommission nu bliver nedsat. Det er godt, det er nødvendigt, og det er som sagt rigtigt. Vi skal som Folketing kunne være sikre på, at der i august 2020 ikke blev taget usaglige hensyn. Kommissionen skal selvsagt være uvildig, og dens tre medlemmer vil blive udpeget blandt dommerne i Vestre Landsret efter indstilling fra præsidenten for denne ret.

Som vi også kunne høre på diskussionen lige før, har den her udpegning faldet nogle for brystet, og derfor vil jeg gerne benytte lejligheden til at sige, at Venstre naturligvis – naturligvis – har tillid til, hvilket alle andre ansvarlige partier i Folketinget burde have, at tre landsdommere fra Vestre Landsret kan gøre deres arbejde både dygtigt, uafhængigt og uvildigt. De laver selvfølgelig ikke, og jeg citerer: bestilt arbejde.

I lovforslaget bliver det også sikret, at kommissionen får adgang til det materiale, de mener er relevant, og at de, hvis det er strengt nødvendigt, kan anmode en person om at afgive vidneforklaring for kommissionen. Hele den her proces skal selvfølgelig udføres med respekt både for de involveredes retssikkerhed og med et skarpt blik for, at sagen omhandler fortrolige oplysninger fra det danske efterretningsvæsen, oplysninger, der omhandler den nationale sikkerhed. Det kræver en balance i processen; det kræver en balance i arbejdet; og det kan også komme til at kræve en balance i den senere offentliggørelse af konklusionerne. Den balance mener vi i Venstre er fundet her.

Så skal det også nævnes, at i respekt for den verserende straffesag vil regeringen, når sagen er afsluttet – og det støtter vi fra Venstres side naturligvis – tage stilling til behovet for yderligere undersøgelser, og det skal selvfølgelig drøftes med Folketingets partier. Vi mener som sagt, at det er rigtigt, nødvendigt og godt, at det nu bliver undersøgt, om der blev taget usaglige hensyn i forbindelse med hjemsendelsen af ledende FE-medarbejdere i august 2020, og derfor støtter vi selvfølgelig lovforslaget.

Kl. 18:30

Fjerde næstformand (Karina Adsbøl):

Tak til ordføreren. Der er nogle korte bemærkninger, og den første er til hr. Alex Vanopslagh fra Liberal Alliance. Værsgo.

Kl. 18:30

Alex Vanopslagh (LA):

Jeg tror og håber, alle partier herinde i Folketinget ligesom ordføreren og ligesom jeg selv har fuld tillid til, at tre landsdommere gør arbejdet dygtigt inden for det kommissorie, der bliver defineret. Det, vi er kritiske omkring, er jo, at man ikke vil undersøge mere end blot selve hjemsendelsen, som er sådan relativt velbelyst.

Det undrer vi os over, og jeg vil egentlig bare høre hr. Morten Dahlin, om hr. Morten Dahlin sådan med hånden på hjertet, i fuld ærlighed, kan se sig selv i spejlet og sige: Hvis Venstre stadig væk var i opposition, ja, så ville vi mene, at det fremsatte lovforslag var tiptop – at det ikke var udtryk for, at man helt bevidst sagde, at man kun skulle undersøge en flig af sagen, fordi man ikke ønskede det andet undersøgt. Kan hr. Morten Dahlin sige, at det ville Venstre bare storrose i salen hernede, hvis man var i opposition?

Kl. 18:31

Fjerde næstformand (Karina Adsbøl):

Ordføreren.

Kl. 18:31

Morten Dahlin (V):

Men det, hr. Alex Vanopslagh siger, er bare ikke rigtigt. Hr. Alex Vanopslagh har skrevet under på et brev sammen med de øvrige oppositionspartier herinde, hvor man siger, at hvis den her sag ikke bliver ophængt i Folketinget, sår man tvivl om dens uvildighed og dens uafhængighed.

Så én diskussion er, hvor meget der skal undersøges – det er fuldstændig rigtigt. Men Liberal Alliance har sammen med de øvrige oppositionspartier her i Folketinget sagt, at hvis ikke den her undersøgelse får et ophæng i Folketinget, skal man sætte spørgsmålstegn ved dens uafhængighed og dens uvildighed. Det synes jeg er ærgerligt. Det synes jeg er meget ærgerligt kommer fra et parti, der betegner sig selv som ansvarligt og liberalt, og som har tillid til de grundlæggende samfundsinstitutioner i Danmark. Og derfor er jeg glad for det, jeg hører, og som er, at hr. Alex Vanopslagh nu siger, at det brev står man ikke længere ved; det handler udelukkende om, hvor stor undersøgelsen skal være.

Jeg kan bare sige, at jeg selv den 17. oktober 2022 sagde:

»Det helt centrale er derfor, at få svar på, om de« – altså den gamle regering – »har hjemsendt FE-ledelsen af partipolitiske årsager.« 

Det er det, der bliver undersøgt her. Så ja, det står jeg selvfølgelig fuldstændig på mål for.

Kl. 18:32

Fjerde næstformand (Karina Adsbøl):

Tak. Så er det hr. Alex Vanopslagh for sin anden korte bemærkning. Værsgo.

Kl. 18:33

Alex Vanopslagh (LA):

Men det, jeg ikke forstår hos regeringen, er, at man ikke kan se, at i en sag, hvor regeringen selv – i hvert fald den tidligere regering, og det vil sige et af regeringspartierne – skal undersøges, er der noget problematisk i, at det så er regeringspartierne, der definerer, hvad der skal undersøges. Jeg er med på, at selve undersøgelsen er uafhængig, men man definerer så, at undersøgelsen kun må kigge på den her bankkonto og ikke må kigge på den anden bankkonto, hvis vi eksempelvis siger, at der skal efterforskes et eller andet med nogle bankkonti.

Kan ordføreren ikke se, at det da er problematisk, at man ikke forankrer det bredere i Folketinget, indkalder til en forhandling og siger: Nu sætter vi os ned og bliver enige om, hvordan vi får undersøgt den her sag grundigt, og der skal selvfølgelig være andre end regeringspartierne, der beslutter, hvad det er, der skal undersøges, ved den tidligere regering?

Kl. 18:33

Fjerde næstformand (Karina Adsbøl):

Ordføreren.

Kl. 18:33

Morten Dahlin (V):

Men endnu en gang er det bare ikke rigtigt; det er ikke sådan, at der er bankkonti, der ikke kan undersøges. Altså, kommissionen får adgang til de dokumenter, kommissionen mener er relevante for den undersøgelse, de skal lave. Og så har vi hele tiden sagt fra Venstres side – jeg citerede mig selv lige før – at det helt centrale er at få svar på, om der har været andet end saglige hensyn i forhold til hjemsendelsen af FE-ledelsen. Det er det, der skal undersøges her. Derfor synes jeg, det er en vigtig undersøgelse. Jeg synes, det er en rigtig undersøgelse.

Så er der en verserende straffesag. Når den er færdig, kan vi tage en drøftelse med Folketingets partier – meget gerne bredt, også med Liberal Alliance – om, om der er behov for yderligere undersøgelser.

Kl. 18:34

Fjerde næstformand (Karina Adsbøl):

Tak. Den næste korte bemærkning går til hr. Peder Hvelplund, Enhedslisten. Værsgo.

Kl. 18:34

Peder Hvelplund (EL):

Tak for det, og tak til hr. Morten Dahlin for talen. Det er jo ikke helt rigtigt, når hr. Morten Dahlin siger, at der ikke er forskel på de forskellige undersøgelser. Altså, armslængdeprincippet, uanset om det er forankret i Justitsministeriet, en granskningskommission eller i Granskningsudvalget, er jo fuldstændig ens, så der er der ikke nogen forskel. Men den forskel, der er, er jo, at hvis man har en igangværende granskningsundersøgelse, er der muligheden for, at en granskningskommission kan vende tilbage til Granskningsudvalget og sige: Vi er faktisk stødt på noget interessant her; var der behov for, at vi inddrager det i den her undersøgelse?

Der kan man sige, at hvis man nu havde det forsæt, at man gerne ville have undersøgt hele sagskomplekset og også give kommissionen mulighed for at kunne vende tilbage til Granskningsudvalget og sige: Jamen der er faktisk nogle elementer her, vi godt vil dykke lidt længere ned i; vi må se på i forhold til tidsfrister og sådan noget, hvordan det kan hænge sammen, så ville der jo faktisk være en mulighed for, at man kunne korrigere, hvis det var sådan, at det var en undersøgelse, der var forankret i Folketinget, altså i Granskningsudvalget, frem for i Justitsministeriet.

Kl. 18:35

Fjerde næstformand (Karina Adsbøl):

Ordføreren.

Kl. 18:35

Morten Dahlin (V):

Men det er to forskellige diskussioner. Altså, den ene diskussion handler om, hvad der skal undersøges. Der sagde vi fra Venstres side før valget: Det helt centrale er at få undersøgt, om der er blevet taget andet end saglige hensyn, eksempelvis partipolitiske hensyn, i forbindelse med hjemsendelsen af FE-ledelsen. Det bliver nu undersøgt.

Så er der diskussionen om, hvor undersøgelsen skal have ophæng. Og det, der bare står i den henvendelse, regeringen har fået, og den kommunikation, der har været fra partierne, der har været medunderskrivere af det brev, er, at man ikke kan være sikker på, om undersøgelsen er uvildig. Og der vil jeg bare gerne bruge det, at jeg står på kongerigets fornemste talerstol til at sige, at det synes jeg er et meget, meget farligt spor at gå ned ad. At man prøver at påstå, at tre landsdommere fra Vestre Landsret på en eller anden måde ikke skulle være uvildige i deres undersøgelser, fordi det er Justitsministeriet, der har ophænget til den her undersøgelse, synes jeg er forkert. Det synes jeg er et farligt spor at gå ned ad. Og det bruger jeg sådan set bare min tid her på talerstolen til at sætte to streger under.

Kl. 18:36

Fjerde næstformand (Karina Adsbøl):

Hr. Peder Hvelplund for sin anden korte bemærkning.

Kl. 18:36

Peder Hvelplund (EL):

Nu ville jeg egentlig sætte pris på, hvis hr. Morten Dahlin ville bruge sin tid på talerstolen til at diskutere med undertegnede, når jeg rejser en kritik, frem for at diskutere med spøgelser. Jeg har ikke på noget som helst tidspunkt sagt, at der ikke var uvildighed i forhold til en undersøgelse, der er forankret i Justitsministeriet. Jeg påpeger bare, at der er forskel på de to undersøgelser, altså med hensyn til den forankring, de har, og derfor også muligheden for, at en kommission kan vende tilbage, og at Folketinget kan være med til at påvirke, om der er andre ting, der skal undersøges.

Men jeg vil egentlig godt spørge ordføreren om noget andet. For jeg mener da, at den 19. oktober, da hr. Søren Pape Poulsen og hr. Jakob Ellemann-Jensen holdt deres pressemøde foran Kastellet, blev det også understreget, at forholdet til andre landes efterretningstjenester var noget af det, der skulle undersøges. Tror ordføreren ikke, at hele spørgsmålet omkring Samsam, og hvordan Samsam er blevet behandlet, også kunne have en effekt på, hvordan andre landes efterretningstjenester ser på Danmark, og ville det derfor ikke være interessant at få det undersøgt? For det jo blev nævnt specifikt på det pressemøde.

Kl. 18:37

Fjerde næstformand (Karina Adsbøl):

Ordføreren.

Kl. 18:37

Morten Dahlin (V):

Det er jo en helt anden sag, hvor jeg bare må lykønske Enhedslisten, idet man har formået at få en lang række partier, også partier, jeg havde forsvoret ville gå ned ad det spor, ind på Enhedslistens officielle politik, nemlig at den til enhver tid siddende regering åbenbart skal offentliggøre, hvem danske efterretningstjenester samarbejder og ikke samarbejder med. Jeg synes, det er rigtig godt – og der tror jeg, jeg deler overbevisning med langt flertallet af Danmarks befolkning – at vi har nogle efterretningstjenester, der ikke skal fortælle alle, og slet ikke Enhedslisten, hvem de samarbejder med, og hvem de ikke samarbejder med. Tillykke til Enhedslisten! Det har man jo formået at få en lang række andre partier med på. Jeg kan se, at Enhedslistens retsordfører sidder og storsmiler, og det kan jeg godt forstå hun gør.

Kl. 18:37

Fjerde næstformand (Karina Adsbøl):

Tak. Den næste korte bemærkning er fra fru Mai Mercado, Konservative. Værsgo.

Kl. 18:38

Mai Mercado (KF):

Tak. Den 13. oktober siger Venstres formand, hr. Jakob Ellemann-Jensen, at han ønsker en grundig undersøgelse af FE-sagen. Og det harmonerer jo dårligt med det kommissorium, der ligger nu, som kun har et lille genstandsfelt, et smalt genstandsfelt. Hr. Jakob Ellemann-Jensen siger endvidere, at han håber, at et flertal vil bakke op, fordi man skal have undersøgt, hvad der er op og ned. Men sandheden er jo, at med det kommissorium for den undersøgelse, der er i sigte, får man aldrig at vide, hvad der er op og ned i den sag. Så vil Venstre og hr. Morten Dahlin være enige i, at Venstre havde én holdning før valget og en anden holdning her efter valget?

Kl. 18:38

Fjerde næstformand (Karina Adsbøl):

Ordføreren.

Kl. 18:38

Morten Dahlin (V):

Nej, det vil jeg ikke. Det, Venstre slog fast før valget, og jeg citerede det lige før og gør det meget gerne igen, var:

»Det helt centrale er at få svar på, om de« – altså den gamle regering – »har hjemsendt ledelsen af partipolitiske årsager« .

Det er det, der bliver undersøgt her. Det bliver undersøgt grundigt. Jeg synes, det er nødvendigt, at det bliver undersøgt, jeg synes, det er rigtigt, at det bliver undersøgt, og derfor står jeg fuldstændig på mål for det.

Så er der diskussionen om den verserende straffesag. Jeg har respekt for, at der kører en straffesag nu. Når den er færdig, kan vi tage en drøftelse, og det skal vi gøre, med Folketingets partier om, om der er behov for yderligere undersøgelser. Den drøftelse tager vi meget gerne også med Det Konservative Folkeparti og fru Mai Mercado.

Kl. 18:39

Fjerde næstformand (Karina Adsbøl):

Fru Mai Mercado, værsgo.

Kl. 18:39

Mai Mercado (KF):

Jeg har lidt ondt af ordføreren med den opgave, han er blevet sendt ud på. For man kan ikke både før valget sige, at man vil have en tilbundsgående undersøgelse, og så samtidig bakke op om en kommissionsundersøgelse, som har så smalt et fokus. Begge dele kan ikke lade sig gøre. Derfor vil det måske være mest reelt her i dag, hvis hr. Morten Dahlin bare siger: Ja, det her var en del af prisen for at gå i regering – for at sælge sjælen til Socialdemokratiet og djævlen – og at man altså simpelt hen har handlet den af i porten, og at det er det her, man blev enige om for at få lagt sagen død hurtigst muligt.

Kl. 18:40

Fjerde næstformand (Karina Adsbøl):

Ordføreren.

Kl. 18:40

Morten Dahlin (V):

Spørgeren skal slet ikke have ondt af mig. Jeg gør det gerne igen, også så spørgeren kan høre det, altså citerer mig selv fra den 17. oktober 2022:

»Det helt centrale er derfor at få svar på, om de« – altså den gamle regering – »har hjemsendt ledelsen af FE af partipolitiske årsager« .

Det er lige præcis det, vi får undersøgt det her – lige præcis det, vi får undersøgt her. Så spørgeren skal ikke have ondt af mig. Jeg er glad for at stå her i dag med en undersøgelse, som undersøger lige præcis det, som jeg selv sagde den 17. oktober 2022 var det allermest centrale at få undersøgt.

Kl. 18:40

Fjerde næstformand (Karina Adsbøl):

Tak til ordføreren. Så er der en kort bemærkning. Fru Rosa Lund, Enhedslisten, værsgo.

Kl. 18:40

Rosa Lund (EL):

Tak. Man føler sig jo nærmest kaldet til at tage ordet, hr. Morten Dahlin, når hr. Morten Dahlin endelig står på Folketingets talerstol og roser Enhedslisten. Som sædvanlig fremlægger hr. Morten Dahlin dog Enhedslistens politik forkert, men lad nu det ligge. Vi tager rosen til os.

Jeg vil gerne spørge hr. Morten Dahlin, som selv var inde på, at der jo er to ting i det her lovforslag, vi diskuterer, nemlig: Hvad skal undersøges, og hvordan skal undersøgelsen se ud, altså, hvor skal den ligge? Der vil jeg bare gerne spørge Venstre, om det er tilfredsstillende, at det er så lille et hjørne, der bliver undersøgt. For hr. Morten Dahlin ved jo lige så vel som jeg, at når man nedsætter en undersøgelseskommission, er det jo netop i lovforslaget, at man definerer undersøgelsesområdet. Og derfor synes jeg faktisk ikke, det er så mærkeligt, at vi har den her diskussion herinde i Folketingssalen, selv om jeg sætter pris på, at æren tilskrives mit parti.

Kl. 18:41

Fjerde næstformand (Karina Adsbøl):

Ordføreren.

Kl. 18:41

Morten Dahlin (V):

Den ære, jeg tilskrev Enhedslisten, var, at man havde fået en række partier med på, at der nu åbenbart over for offentligheden skulle være åbenhed omkring vores efterretningstjenester i en grad, som de partier aldrig nogen sinde før har ment der skulle være. Det kan spørgeren jo også bekræfte og måske endda forklare, hvordan man har fået partier som Liberal Alliance, Konservative og Dansk Folkeparti med på den slags. Det kunne være, man kunne lade sig inspirere i andre sammenhænge.

Vi får undersøgt det, der er det mest centrale – det, vi også før valget sagde skulle være det allermest centrale. Det får vi gjort på en uvildig og uafhængig måde, hvor det bliver tre dommere fra Vestre Landsret, som er udpeget på anbefaling af retspræsidenten fra Vestre Landsret. Jeg har tillid til, at de kommer til at lave en uafhængig og uvildig undersøgelse, hvor vi får svar på, om der er taget usaglige hensyn, eksempelvis partipolitiske hensyn, i forbindelse med hjemsendelsen af FE-ledelsen. For det er jo det, der er det centrale. Det var det, vi sagde før valget, og det er det, jeg nu er rigtig glad for bliver undersøgt.

Kl. 18:42

Fjerde næstformand (Karina Adsbøl):

Fru Rosa Lund, værsgo.

Kl. 18:42

Rosa Lund (EL):

Det har jeg forstået er det, Venstre gerne vil. Det rejser jo så bare, hr. Morten Dahlin, nogle nye spørgsmål, nemlig: Hvorfor skal det ikke undersøges, om der er taget usaglige hensyn, f.eks. partipolitiske hensyn, i sagen om Ahmed Samsam, som jo også i den grad handler om vores efterretningstjenester? Der tænker jeg da, at med hr. Morten Dahlins bankende hjerte for retsstaten og for det liberale demokrati må det da også være vigtigt at få undersøgt, om ikke også der er taget usaglige hensyn der.

Kl. 18:43

Fjerde næstformand (Karina Adsbøl):

Ordføreren.

Kl. 18:43

Morten Dahlin (V):

Enhver, der ved, hvad et liberalt hjerte banker for, ved, at et demokrati som det danske, som er et liberalt demokrati, også har brug for beskyttelse. Det har brug for efterretningstjenester, som kan operere i hemmelighed, og som ikke skal fortælle vidt og bredt om, hvem de samarbejder med, eller hvem de ikke samarbejder med. Det var også lidt det, jeg henviste til før: Jeg synes, det er mærkværdigt, at der er opstået en enormt bred enighed rundt omkring regeringen om, at den danske regering på den ene eller den anden måde enten i offentligheden eller via en undersøgelse skulle bekræfte, om man samarbejder med den ene eller den anden agent. Det vil ikke være i den danske nations eller i det danske folks sikkerheds interesse at gøre det, og derfor kommer Venstre ikke til at bakke op om det.

Kl. 18:43

Fjerde næstformand (Karina Adsbøl):

Tak. Den næste korte bemærkning er fra hr. Carsten Bach, Liberal Alliance. Værsgo.

Kl. 18:44

Carsten Bach (LA):

Tak. Hr. Morten Dahlin roser Enhedslisten fra talerstolen i dag. Det er jo alle tiders. Jeg synes, der er andre i salen, der også fortjener lidt ros. Jeg vil godt rose Socialdemokratiet for at have fået skåret det her lovforslaget ret skarpt til. Så er det i hvert fald gjort.

Hr. Morten Dahlin bruger ret meget tid på at understrege, hvad det helt centrale så er i den her sag. Jeg tror ikke, der er nogen til stede i salen i dag, der er i tvivl om, hvad hr. Morten Dahlin mener er det helt centrale i den her sag. Men måske hr. Morten Dahlin for de tilstedeværende i salen også kan prøve at beskrive – ud over det helt centrale i sagen – hvad Venstre og hvad hr. Morten Dahlin mener der kunne være knap så centrale pointer i FE-sagen.

Kl. 18:44

Fjerde næstformand (Karina Adsbøl):

Ordføreren.

Kl. 18:44

Morten Dahlin (V):

Her må jeg så beklage og sige, at jeg simpelt hen ikke tror, min intellektuelle kapacitet rækker til helt at svare på det spørgsmål. Vi sagde før valget, og jeg sagde selv før valget, at vi mente, at det, der skulle undersøges, var, om der var blevet taget de her usaglige partipolitiske hensyn – det kunne jo også være nogle andre typer af hensyn – som ikke skal tages, når man hjemsender FE-ledelsen. Det er nu det, der bliver undersøgt.

Jeg har simpelt hen ikke intellektuel kapacitet til at stå her på Folketingets talerstol og opfinde ting, jeg ikke synes er centrale eller skal undersøges. Så jeg beklager meget, at jeg nok ikke kan svare fyldestgørende på spørgsmålet.

Kl. 18:45

Fjerde næstformand (Karina Adsbøl):

Du får lejlighed til det igen. Så er det hr. Carsten Bach for en kort bemærkning.

Kl. 18:45

Carsten Bach (LA):

Jeg kan jo forstå, at hr. Morten Dahlin og Venstres intellektuelle evner eller fantasi så ikke rækker til at se ud over det helt centrale i den her sag. Men så vil jeg måske bare kort spørge: Mener hr. Morten Dahlin og Venstre så, at man rent faktisk undersøger den her sag til bunds med det foreliggende forslag?

Kl. 18:45

Fjerde næstformand (Karina Adsbøl):

Ordføreren, værsgo.

Kl. 18:45

Morten Dahlin (V):

Ja, det mener jeg. Det får vi gjort med den her undersøgelse. Så er der jo en verserende straffesag, og den har vi respekt  for. Så må vi, når den er afsluttet, tage stilling til og drøfte med Folketingets partier, om der skal yderligere undersøgelser til. Og som jeg også sagde til spørgerens partiformand tidligere, tager vi hjertens gerne den drøftelse, også med Liberal Alliance, når den verserende straffesag er overstået.

Kl. 18:46

Fjerde næstformand (Karina Adsbøl):

Tak til ordføreren. Så er der en kort bemærkning til fru Karina Lorentzen Dehnhardt, SF. Værsgo.

Kl. 18:46

Karina Lorentzen Dehnhardt (SF):

Tak for ordet. Jeg er bare lige gået tilbage til det tidspunkt, hvor der var regeringsforhandlinger. Der er Sophie Løhde citeret for at sige, at regeringsforhandlingerne mellem Venstre og Socialdemokratiet ikke har ændret på ønsket om en undersøgelse. Hun siger: »Venstre mener fortsat, at der bør laves en undersøgelse af hele FE-sagen« – hele FE-sagen.

Hvad er der sket siden? Hvad er der sket, siden Venstre nu accepterer en undersøgelse af en begrænset del af FE-sagen?

Kl. 18:47

Fjerde næstformand (Karina Adsbøl):

Ordføreren.

Kl. 18:47

Morten Dahlin (V):

Det kommer an på, hvem man spørger. For hvis man spørger Enhedslisten, hvad hele FE-sagen er, skal det også undersøges, hvem man eksempelvis har samarbejdet med i udlandet, og hvilke typer af samarbejder det har været. Det tror jeg ikke alle i Folketinget – heller ikke dem, der ellers på det seneste har været meget enige med Enhedslisten – sådan set ønsker at bakke op om.

Det, vi har sagt fra Venstres side, er, at vi skal have undersøgt, om der er blevet taget usaglige hensyn i forbindelse med hjemsendelsen af FE-ledelsen. Det bliver undersøgt nu. Så er der en verserende straffesag. Den har vi respekt for. Når den er færdig, tager vi stilling til og drøfter med Folketingets partier, om der er behov for yderligere undersøgelser. Den drøftelse tager vi hjertens gerne, også med Socialistisk Folkeparti, men i respekt for straffesagen må vi vente, til den er slut.

Kl. 18:47

Fjerde næstformand (Karina Adsbøl):

Fru Karina Lorentzen Dehnhardt, værsgo.

Kl. 18:47

Karina Lorentzen Dehnhardt (SF):

Det er jo meget sjovt, at Venstre er landet på det synspunkt, SF havde fra starten, nemlig: Lad os nu tage retssagerne, og se, hvad der så er at få undersøgt. Men tilsyneladende har Venstre rigtig mange forskellige holdninger i den her sag.

Jeg vil så spørge: Hvorfor har Venstre accepteret, at snittet er blevet lagt på den måde, at man undersøger de ledende medarbejdere? Hvorfor undersøger man ikke samtlige medarbejdere? Det må vel være hele FE-sagen så?

Kl. 18:48

Fjerde næstformand (Karina Adsbøl):

Tak. Så er det ordføreren.

Der er sket noget med lyset. Jeg sidder også lige og tænker på, hvad det er.

Kl. 18:48

Morten Dahlin (V):

Lyset blev slukket, og jeg ved ikke, om spørgeren eller jeg skal tage det personligt, at lyset bliver slukket, imens vi har en politisk dialog.

Vi får undersøgt det, vi mener er det centrale, og det, der er det vigtige, i den her undersøgelseskommission. Om der så også skal foretages yderligere undersøgelser bagefter, må vi diskutere med Folketingets partier, når straffesagen er slut. Det er så en holdning, jeg kan forstå SF har haft hele tiden, og derfor tager vi også hjertens gerne den dialog med SF. Men i respekt for straffesagen må vi vente, til den er afsluttet.

Kl. 18:48

Fjerde næstformand (Karina Adsbøl):

Tak. Vi undersøger lige, hvad der skete med lyset. Og mens vi gør det, går vi videre til den næste, og det er hr. Kim Edberg Andersen fra Nye Borgerlige. Værsgo.

Kl. 18:49

Kim Edberg Andersen (NB):

Tak for det. Nu håber jeg ikke, vi får regeringen til at bestemme, hvem der skal undersøge lyset, for der er lys i den ene pære derinde. (Peger i retning af et oplyst sidelokale). Men ordføreren kommenterer jo det her, og et eller andet sted synes jeg, det er lidt tidligt, at et parti som Venstre bruger som argumentation for rigtigheden, at de gør efter et valg, hvad de siger før et valg – men lad nu det ligge.

Er ordføreren uenig i, at det er problematisk, at dem, der skal undersøges, også sætter reglerne for, hvad det er, der skal undersøges? Mener ordføreren ikke, det er problematisk, at en socialdemokrat skal fortælle, hvad vi skal undersøge en anden socialdemokrat for? Det siger jeg bare, fordi jeg umiddelbart synes, det er problematisk, at vi gør det på den her måde, altså at vi fæstner det i det samme parti, når det gælder en problemstilling, som vi alle sammen kunne være meget mere tilfredse med blev fæstnet i Folketinget.

Kl. 18:49

Fjerde næstformand (Karina Adsbøl):

Ordføreren.

Kl. 18:49

Morten Dahlin (V):

Men det er jo Folketinget, der er ved at vedtage en lovbehandling. Jeg ved godt, at spørgeren er ny herinde, men det her er Folketingssalen, og vi diskuterer lige nu et lovforslag, som vi førstebehandler. Det skal der senere stemmes om. Det er Folketinget, der afgør, hvordan den her lov skal se ud. Og derfor er det ikke noget med, at det er sådan en eller anden – ja, jeg ved godt, der er noget med det i spørgerens parti – skyggeregering, der sidder og bestemmer over andre regeringer. Det er nu engang Folketinget, der vedtager love i Danmark, og derfor er det også Folketinget, der bestemmer, hvad der skal undersøges. Sådan har det været med tidligere kommissioner; det bliver det også med den her. Det, vi sådan set står og diskuterer nu, er jo, hvad der skal undersøges, og derfor er det her sådan set fuldstændig gængs praksis, nemlig at det er Folketinget, der bestemmer det. Det ikke nogle andre, hverken WEF eller en eller anden skyggeregering.

Kl. 18:50

Fjerde næstformand (Karina Adsbøl):

Hr. Kim Edberg Andersen for anden korte bemærkning. Værsgo.

Kl. 18:50

Kim Edberg Andersen (NB):

Det er altid rart at se unge mennesker, som tænker, at de må angribe, når de ved, de er presset. Og det er også superfint, at ordføreren føler sig lidt presset her, når han står og forsvarer sit parti med, at partiet gør efter et valg, hvad det siger før et valg. Men problemstillingen her i Folketingssalen – og det er egentlig bare det, jeg på en ordentlig måde vil ind på – er, at det er min oplevelse, at vi har en flertalsregering, som gør, lige hvad der passer den. Det har jeg sagt oppe fra talerstolen før også.

Problemstillingen kalder på at genopbygge den tillid til Folketingets medlemmer og til dem, som også på et eller andet tidspunkt skal stemme på os igen som politikere. Der kunne det måske klæde regeringen at overveje at fæstne sådan noget i hele Folketingssalen og ikke bare i den der flertalsregering, som vi ofte får smidt i hovedet at I jo er.

Kl. 18:51

Fjerde næstformand (Karina Adsbøl):

Ordføreren.

Kl. 18:51

Morten Dahlin (V):

Jeg er overhovedet ikke presset. Men vi kan da godt tage konsekvensen af det, spørgeren siger. Hvis det skal fæstnes i hele Folketinget, er det så seriøst Nye Borgerliges holdning, at vi skal give alle partier vetoret på, præcis hvad der skal undersøges i noget, der er en ret delikat sag omkring nationens sikkerhed? Det kunne da være ret spændende, og jeg kan sådan set se, at ordføreren nikker. Det vil sige, at Nye Borgerliges sikkerhedspolitik er at give Enhedslisten vetoret i forhold til, hvad danske efterretningsagenter skal lægge frem for offentligheden – hey! Jeg tror helt ærligt, man skal tænke sig om en ekstra gang, før man nikker til sådan noget. Det er ikke godt for Danmark.

Kl. 18:52

Fjerde næstformand (Karina Adsbøl):

Tak. Den næste på talerlisten er fru Zenia Stampe, Radikale Venstre. Værsgo.

Kl. 18:52

Zenia Stampe (RV):

Jeg ville egentlig starte et andet sted, men jeg har simpelt hen så svært ved at genkende den liberale politiker hr. Morten Dahlin i den tale, vi lige nu har hørt. Det her handler jo om en grundlæggende tillid til systemet. Det handler om nationens sikkerhed, men det jo også om den enkeltes retssikkerhed. Det handler om at kunne slå nogle af de konspirationsteorier ned – eller desværre må vi jo nok hellere sige, at det ikke bare er konspirationsteorier, men spekulationer i, hvad det egentlig er, der er foregået i den her sag. Når jeg siger, at det ikke bare er konspirationsteorier, men spekulationer, er det jo, fordi det er spekulationer, som mennesker med meget stor indsigt i det her system er kommet frem med i det seneste års tid. Og derfor har vi jo brug for, ikke bare os, men hele befolkningen, at vide, at der ikke er taget usaglige hensyn, ikke bare i forbindelse med hjemsendelse – det er jo anerkendt, at det var en fejl – men også i forbindelse med at iværksætte så vidtgående indgreb i den personlige frihed som at aflytte og overvåge. Det er jo der, vi har brug for at vide, om der er taget usaglige hensyn i den forbindelse.

Kl. 18:53

Fjerde næstformand (Karina Adsbøl):

Tak. Ordføreren.

Kl. 18:53

Morten Dahlin (V):

Til det første i forhold til hjemsendelsen vil jeg sige, er det jo netop er det, der bliver undersøgt her, og som vi også påpegede før valget var helt centralt. I forhold til den anden del vil jeg sige, at der jo er en verserende straffesag. Den har vi respekt for. Når den så er færdig, kan vi jo tage en drøftelse, og det gør vi hjertens gerne også med Radikale Venstre, om, hvorvidt der er behov for yderligere undersøgelser.

Kl. 18:53

Fjerde næstformand (Karina Adsbøl):

Fru Zenia Stampe for sin anden korte bemærkning. Værsgo.

Kl. 18:53

Zenia Stampe (RV):

Det vil vi følge op på. Jeg bryder mig ikke om at løbe med spekulationer, men den spekulation, der er derude, og som jeg så utrolig gerne vil have regeringens hjælp til at slå ned, er jo, at man hjemsendte nogle medarbejdere ved en fejl, og for at dække over den fejl fandt man noget andet at rejse tiltale og sigtelse mod dem om. Det er den spekulation, der er derude – ikke konspiration, men legitim spekulation – og vi har brug for regeringens forsvar for vores system og for tilliden til vores system. Det er regeringen bare ikke særlig behjælpelig med lige nu.

Kl. 18:54

Fjerde næstformand (Karina Adsbøl):

Ordføreren.

Kl. 18:54

Morten Dahlin (V):

Den første del af det svar kommer jo, når den her undersøgelse er færdig. Det skal undersøges, om der blev taget usaglige hensyn – det kunne være partipolitiske hensyn, og det kunne for den sags skyld også være økonomiske hensyn eller andre typer af hensyn – i forbindelse med hjemsendelsen af FE-ledelsen. Og så må vi jo efterfølgende tage en drøftelse med Folketingets partier, når straffesagen har kørt og retten har talt, om, hvorvidt der er behov for at undersøge det yderligere. Det drøfter vi også hjertens gerne med fru Zenia Stampe og Radikale Venstre.

Kl. 18:54

Fjerde næstformand (Karina Adsbøl):

Så er det hr. Peter Kofod fra Dansk Folkeparti. Værsgo.

Kl. 18:54

Peter Kofod (DF):

Tak for det. Jeg forstår virkelig ikke altid den her regering. For nu har hr. Morten Dahlin stået på talerstolen og sagt, at når det her er slut, vil man drøfte de her ting med Folketingets partier. Hvorfor vil den her regering ikke gøre sig mere umage med at drøfte de her ting med Folketingets partier, før man kaster sig ud i at undersøge den her sag? Altså, jeg forstår ikke, hvorfor det er noget, vi skal gøre i fremtiden. Hvorfor ikke gøre det nu? Den her sag er jo hamrende vigtig for tilliden fra resten af verden til vores efterretningstjeneste. Den er da for vigtig til, at man kan stå som regering og gøre, som man gør, og så kan oppositionen så være sur eller alt muligt andet. Den her sag er da for vigtig. Hvorfor drøfter vi ikke de her ting langt grundigere med hinanden, før man kaster sig hovedkulds ud i det her, i stedet for at det er noget, vi skubber til en gang ude i fremtiden? Lad os dog gøre det nu!

Kl. 18:55

Fjerde næstformand (Karina Adsbøl):

Ordføreren.

Kl. 18:55

Morten Dahlin (V):

Jamen vi mener, der er behov for en undersøgelse forholdsvis hurtigt. For vi mener, at det er godt for Danmark og for danskernes sikkerhed, at der er ro om vores efterretningstjenester. Derfor er det rigtig godt, at den her undersøgelse bliver sat i gang nu, og derfor er det også godt, at undersøgelsen bliver grundig og uvildig, men også, at den ikke varer for lang tid, så vi sådan set kan få afsluttet det her. Derfor sætter vi gang i den her del af undersøgelsen nu. Så er der ved siden af den en straffesag, der kører lige nu, og af respekt for den venter vi, til den sag er slut, med at tage drøftelsen om, om der skal ske yderligere undersøgelser. Det synes jeg faktisk er den rigtige rækkefølge at gøre det i.

Kl. 18:56

Fjerde næstformand (Karina Adsbøl):

Ønsker hr. Peter Kofod også sin anden korte bemærkning? Nej, så siger vi tak til ordføreren. Der er ikke flere på listen, og vi går videre til den næste ordfører i rækken, som er hr. Henrik Frandsen fra Moderaterne. Værsgo.

Kl. 18:56

(Ordfører)

Henrik Frandsen (M):

Tak for ordet, formand. Det her lovforslag handler som bekendt – det er sagt før – om det retlige grundlag for at nedsætte en særlig undersøgelseskommission, der skal undersøge forløbet med hjemsendelsen af ledende medarbejdere i Forsvarets Efterretningstjeneste i august 2020. Kommissionen skal i den forbindelse undersøge, om der i forbindelse med tjenestefritagelsen blev varetaget usaglige hensyn. Det er vigtigt at bemærke. Da vi har med en efterretningstjeneste at gøre, må de nationale og sikkerhedsmæssige hensyn have en topprioritet. De mange fortrolige dokumenter, der skal behandles i denne sag, skal derfor behandles med allerstørste forsigtighed.

Lovforslaget imødekommer derfor behovet for, at der nedsættes en særlig form for kommission, nemlig en kommission, der kan balancere hensynet mellem på den ene side en varsom behandling af de mange højt fortrolige dokumenter og på den anden side hensynet til at skabe klarhed over centrale spørgsmål i det undersøgte forløb. Det er vigtigt, at vi undersøger sagen grundigt, for vi skal lære af fortiden. Vigtig viden vil kunne udledes af forløbet, som kommissionen nu har fået til opgave at belyse. Derfor er de tre medlemmer, der udpeges til kommissionen, uvildige og uafhængige af myndigheder og af de personer, hvis forhold undersøgelsen omfatter. For at kommissionsmedlemmerne får de bedst mulige betingelser for at udarbejde deres anbefalinger, er der sat et år af til arbejdet. Dog er der ikke en fast bagkant på dette år. Det tager tid, og det tager rigtig lang tid at undersøge komplicerede sager som denne. Derfor er det vigtigt, at kommissionen og dens medlemmer får de bedst mulige arbejdsvilkår. Og med de ting taget i betragtning kan Moderaterne stemme for lovforslaget.

Kl. 18:58

Fjerde næstformand (Karina Adsbøl):

Tak til ordføreren. Der er nogle korte bemærkninger, og den første er til hr. Peder Hvelplund, Enhedslisten. Værsgo.

Kl. 18:58

Peder Hvelplund (EL):

Tak for det, og tak til ordføreren for talen. Nu bliver jeg jo nødt til at spørge Moderaterne om noget. For nu har Venstres ordfører, hr. Morten Dahlin, lige i lang tid stået på det, som han også selv karakteriserede som landets fornemste talerstol, og slået syv kors for sig over, om der skulle undersøges andet end det, der handlede om hjemsendelserne, og at det alene havde været Venstres politik, og at det havde det været hele vejen igennem. Men jeg kan jo se på pressemødet den 20. oktober, som Konservative og Venstre holdt sammen, at et af de tre elementer, som man syntes det var væsentligt at få undersøgt, netop var, i hvilket omfang FE's samarbejde med andre landes efterretningstjenester var blevet skadet af sagen. Og det kan jeg jo nu i hvert fald høre ikke er Venstres politik, overhovedet.

Så jeg ville bare høre Moderaterne, om det er, fordi det har ligget Moderaterne meget på sinde, så de simpelt hen har presset Venstre til at fravige det synspunkt, og at det derfor er helt afgørende for Moderaterne, at spørgsmålet om, i hvilket omfang forholdet til andre landes efterretningstjenester er blevet skadet, er udgået af det, der skulle undersøges, på trods af at Venstre understregede det forud for valget.

Kl. 18:59

Fjerde næstformand (Karina Adsbøl):

Ordføreren.

Kl. 18:59

Henrik Frandsen (M):

Nej, jeg tænker, at jeg vil holde mig til at komme ind på, hvad Moderaternes holdning er, og hvad vi mener der er væsentligt at behandle i forbindelse med den her undersøgelseskommission, og det er lige præcis hjemsendelsen af de ledende medarbejdere og så at få klarlagt, om der har været varetaget usaglige hensyn. Det er det, Moderaterne mener er væsentligt, og det er også det, som undersøgelseskommissionen kommer til at omhandle. Hvad Venstre har haft af overvejelser, vil jeg helst ikke komme ind på her.

Kl. 19:00

Fjerde næstformand (Karina Adsbøl):

Hr. Peder Hvelplund for den anden korte bemærkning. Værsgo.

Kl. 19:00

Peder Hvelplund (EL):

Tak for det, formand. Nej, men nu var det også bare mest, fordi jeg kunne konstatere, at Venstre havde skiftet holdning, og det jo så var muligt, at det var, fordi det var noget, der lå Moderaterne meget på sinde. Men så vil jeg godt, når nu det her skal undersøges til bunds, høre Moderaternes ordfører, om det er Moderaternes opfattelse, at det sker med den her undersøgelse. For der er jo en lang række elementer, som ikke bliver undersøgt, altså spørgsmålet om et muligt kabelsamarbejde med USA, spørgsmålet om Rigspolitiets intimidering af pressen i forbindelse med undersøgelsen, hele spørgsmålet om Samsam, som jo alt sammen er udløbere af præcis den samme sag, men som ikke bliver undersøgt her. Altså, mener Moderaterne, at de aspekter er fuldt belyst, og at det er derfor, der kun er behov for at få det her undersøgt?

Kl. 19:01

Anden næstformand (Jeppe Søe):

Tak. Ordføreren.

Kl. 19:01

Henrik Frandsen (M):

I Moderaterne er vi fuldt ud tilfredse og fulde af fortrøstning omkring den her undersøgelse, og vi mener også, at den kommer til bunds i det. Og det ligger jo også i forbindelse med sagen her, at når den verserende straffesag er afgjort, skal det igen tages op, om der skal laves yderligere undersøgelser. Og det er jo noget, som vi må forholde os til, når vi kommer dertil.

Kl. 19:01

Anden næstformand (Jeppe Søe):

Så er det hr. Alex Vanopslagh.

Kl. 19:01

Alex Vanopslagh (LA):

Nu synes jeg, at fru Zenia Stampe kom med sådan en ganske fin og meget præcis opsummering før, nemlig den, at der fra mange forskellige sider har været spekulation og mistanke om, at der har været usaglige hensyn i forhold til hjemsendelsen af FE-ledelsen. Det er jeg ikke selv så bekymret for, men da man fandt ud af, at det var en hysterisk overreaktion og en fejl at hjemsende FE-ledelsen, så havde man det usaglige hensyn, at man måtte knalde Lars Findsen på noget andet, og det vil hverken Venstre, Socialdemokraterne eller Moderaterne undersøge. Jeg vil blot høre ordføreren, hvorfor det er, at Moderaterne mener, at man ikke skal undersøge den anden del af FE-sagen så at sige.

Kl. 19:02

Anden næstformand (Jeppe Søe):

Ordføreren.

Kl. 19:02

Henrik Frandsen (M):

Jamen i Moderaterne har vi det sådan, at vi har meget, meget stor respekt for det, når der kører en verserende straffesag, og der ligger i lovforslaget, som er fremsat her, at når den verserende straffesager er afgjort, skal vi i Folketinget igen tage op til fornyet overvejelse, om der skal laves en yderligere undersøgelse. Og der tænker jeg, at man kan forholde sig til de dele, der bliver nævnt her.

Kl. 19:02

Anden næstformand (Jeppe Søe):

Spørgeren.

Kl. 19:02

Alex Vanopslagh (LA):

Ja, jeg forstår hensynet, men man kunne jo lave et kompromis. Hvis man har en regering, der siger, at det i den her meget betændte sag måske er en god idé, at man inddrager Folketinget og har nogle forhandlinger om det og så siger, at man undersøger forløbet frem til, at man igangsætter overvågningen af Lars Findsen, hvilket jo så ikke nødvendigvis griber ind i retssagen, hvorfor ikke gå med til det? Hvorfor er det, Moderaterne siger, at det vil man simpelt hen ikke have undersøgt? Det er det, vi undrer os over.

Kl. 19:03

Anden næstformand (Jeppe Søe):

Ordføreren.

Kl. 19:03

Henrik Frandsen (M):

I Moderaterne har vi den holdning, at vi vil undersøge det, der er væsentligt i sagen her, og det, der er væsentligt i FE-sagen, er omkring hjemsendelsen af de fem medarbejdere, og hvorvidt der har været varetaget usaglige hensyn i den sammenhæng.

Kl. 19:03

Anden næstformand (Jeppe Søe):

Så er det fru Zenia Stampe.

Kl. 19:03

Zenia Stampe (RV):

Nu har der jo været sådan en lillebitte smule forvirring om Moderaternes linje på det her spørgsmål, men så vidt jeg kan se, er den mest autoritative kilde Lars Løkke Rasmussen, som har sagt, at det måske var klogt at afvente retssagen, men at når den er fuldendt, bør man afdække hele forløbet.

Derfor vil jeg gerne spørge Moderaterne i dag: Når retssagen er færdig, vil Moderaterne så være med til at iværksætte en ny undersøgelse, der også omfatter grundlaget for aflytning og overvågning og hele Ahmed Samsam-delen af sagen?

Kl. 19:04

Anden næstformand (Jeppe Søe):

Ordføreren.

Kl. 19:04

Henrik Frandsen (M):

Når straffesagen er afsluttet, vil Moderaterne være med til at tage op i Folketinget, hvad der skal tages af yderligere skridt, såfremt der skal tages yderligere skridt. Men det er jo svært på det her tidspunkt at stå og spå om. Det kan man altid gøre; man kan altid spå om udfaldet af en retssag, men jeg vil ikke stå her og sige, at når den er afsluttet, gør vi sådan og sådan.

Kl. 19:04

Anden næstformand (Jeppe Søe):

Spørgeren.

Kl. 19:04

Zenia Stampe (RV):

Der er nogen, der har lidt svært ved at kende forskel på mit parti og Moderaterne, og jeg ville ønske, de kunne følge den her debat i dag, for jeg er simpelt hen så træt af den her manglende rygrad. Altså, partileder Lars Løkke Rasmussen siger, at når retssagen er overstået, bør man afdække hele forløbet. Betyder det, at vi får en undersøgelse af hele forløbet efter retssagen? Vil Moderaterne stå fast på det krav, eller er det nu sådan noget bla bla?

Kl. 19:05

Anden næstformand (Jeppe Søe):

Ordføreren.

Kl. 19:05

Henrik Frandsen (M):

Altså, jeg kan godt se forskel på Radikale og Moderaterne – det vil jeg gerne sige – og det tænker jeg også fru Zenia Stampe kan. Igen vil jeg sige, at når udfaldet af straffesagen er kendt, skal det tages op i Folketinget, og det ligger også i lovforslaget, og så skal vi til den tid forholde os til, hvad det videre skridt skal være.

Kl. 19:05

Anden næstformand (Jeppe Søe):

Så er det hr. Carsten Bach.

Kl. 19:05

Carsten Bach (LA):

Tak. Tak til ordføreren for at udlægge Moderaternes holdning til lovforslaget her. Før var vi vidne til Venstres ordfører, som fokuserede meget på det såkaldt helt centrale i sagen. Nu kan jeg forstå, at i Moderaterne har man så valgt betegnelsen det væsentlige i sagen. Men jeg vil godt have lov til at stille ordføreren for Moderaterne lidt det samme spørgsmål, som jeg også stillede til Venstres ordfører, hvortil svaret var, at man ikke havde intellektuel kapacitet eller fantasi til at tænke ud over det helt centrale. Derfor vil jeg gerne spørge Moderaternes ordfører, om man i Moderaterne har intellektuel kapacitet og fantasi til at beskrive for Folketingssalen, hvilke elementer der ligger ud over det væsentlige eller, som Venstres ordfører kaldte det, det helt centrale i sagskomplekset her.

Kl. 19:06

Anden næstformand (Jeppe Søe):

Ordføreren.

Kl. 19:06

Henrik Frandsen (M):

Jeg tror, vi har at gøre med en sjællænder og en jyde. I Jylland bruger vi ikke så vidtgående udtryk, som man gør på Sjælland, så for os er det »helt væsentlige« faktisk utrolig vidtgående. Det svarer nok til det »helt afgørende« på Sjælland, tænker jeg.

Igen vil jeg også, ligesom min kollega hr. Morten Dahlin, sige, at vi koncentrerer os om det, der er væsentligt, rigtig væsentligt eller helt afgørende, alt efter hvor vi kommer fra i landet. Det der med at finde noget, der er knap så væsentligt, har jeg også lidt vanskeligt ved at gøre lige på stående fod.

Kl. 19:07

Anden næstformand (Jeppe Søe):

Spørgeren.

Kl. 19:07

Carsten Bach (LA):

Så er mit opfølgende spørgsmål til Moderaternes ordfører jo helt logisk, om Moderaterne så mener, at vi fuldt og helt og tilbundsgående får belyst FE-sagen i sin fulde kompleksitet med det foreliggende grundlag for en undersøgelse.

Kl. 19:07

Anden næstformand (Jeppe Søe):

Ordføreren.

Kl. 19:07

Henrik Frandsen (M):

Der ligger jo i lovforslaget, at når den verserende straffesag er afgjort, skal det tages op igen, om der skal foretages yderligere skridt i sagen. Der ligger også i det, at det er til den tid, vi kan svare på det spørgsmål.

Kl. 19:07

Anden næstformand (Jeppe Søe):

Så er det hr. Kim Edberg Andersen.

Kl. 19:07

Kim Edberg Andersen (NB):

Tak for det. Jeg vil godt følge lidt op på det, fru Zenia Stampe snakkede om, i forhold til hvem der definerer, hvad der er væsentligt for Moderaterne. For når jeg hører fru Zenia Stampe fortælle, hvad hr. Lars Løkke Rasmussen har sagt tidligere, er det jo ikke et spørgsmål om, om der var noget eller ingenting eller noget midt imellem; der var det det hele – alt skulle undersøges, når retssagen var ovre. Der tror jeg, at vi herinde i Folketinget kunne stille os meget tilfredse, hvis regeringen bare stillede sig op på talerstolen og sagde det – at lige så snart den her retssag er ovre, laver vi selvfølgelig en ny undersøgelse, der undersøger alt. Jeg er jo jyde, og jeg forstår også godt, når ordføreren siger »væsentligt«. Så hvem er det, der definerer, hvad der er væsentligt? Og betyder »væsentligt« faktisk det hele, også når det er hr. Lars Løkke Rasmussen, som definerer det først, og ordføreren, der fortolker på det efterfølgende?

Kl. 19:08

Anden næstformand (Jeppe Søe):

Ordføreren.

Kl. 19:08

Henrik Frandsen (M):

Her koncentrerer vi os i første omgang om hjemsendelsen af de fire medarbejdere, og hvorvidt der har været taget usaglige hensyn. Det mener jeg er væsentligt. Det mener jeg er det, der er vigtigt nu. Selve afgrænsningen af, hvad hele forløbet er, tænker jeg ikke der er nogen her i salen der sådan rigtig kan lave. Det er derfor, vi har valgt, eller det er valgt nu i lovforslaget, at det er de væsentlige ting, vi tager med her. Og så vil jeg sige igen: Når den verserende retssag er afgjort, tager vi det op til den tid, om der skal tages yderligere skridt.

Kl. 19:09

Anden næstformand (Jeppe Søe):

Spørgeren.

Kl. 19:09

Kim Edberg Andersen (NB):

Men det behøver regeringspartierne heller ikke at tage stilling til, for vi har jo alle sammen sagt, at vi har tillid til dommerne. Så det er bare at sætte de tre samme dommere ned og bede dem om at undersøge sagen, uden at der bliver sat hegnspæle ned omkring, hvad man i Moderaterne mener er væsentligt eller fra Venstres side mener er det helt centrale, sådan at vi bare frit fra leveren lader de dommere, som vi alle sammen har tillid til, få fri leg til at undersøge sagen fuldt og helt, så snart retssagen er ovre. Vil Moderaterne gå med til det?

Kl. 19:09

Anden næstformand (Jeppe Søe):

Ordføreren.

Kl. 19:09

Henrik Frandsen (M):

Arh, nu tænker jeg, at udtrykket fri leg om en undersøgelseskommission nok er et ret bredt kommissorium. Det er måske slet ikke et kommissorium, når det kommer til stykket. Så det tænker jeg ikke at man kan.

Men jeg synes faktisk, at man kommer rigtig langt omkring med den måde, det er lagt op på her, hvor vi nu undersøger det, der er væsentligt fra start af, og når så den verserende retssag er overstået, tager vi stilling til, om der er yderligere ting, der skal undersøges, eller der skal foretages yderligere skridt.

Kl. 19:10

Anden næstformand (Jeppe Søe):

Så er det hr. Peter Kofod.

Kl. 19:10

Peter Kofod (DF):

Jeg kunne godt tænke mig at blive ved det væsentlige og forholde ordføreren det væsentlige. For sagen er jo, at man gør sig en masse ulejlighed med at fremsætte det her lovforslag, vi førstebehandler det, og vi kommer til at udvalgsbehandle det, og der sker et stort stykke arbejde bagefter. Hvordan kan det egentlig være, når nu der er en så stor del af Folketinget, som synes, at der er noget, som ikke er kommet med i det her forslag, og som er ret væsentligt, at man ikke bare slår to fluer med ét smæk og siger til Folketinget, at lad os putte det her ind i, for så får vi klaret det hele i første omgang, i stedet for at vi skal diskutere det her igen måske om et år, eller hvornår det nu måtte være? Hvorfor gør vi ikke bare det hele ordentligt fra starten og får alt det, som vi synes er væsentligt, med i stedet for bare at tage en lille del ud?

Kl. 19:11

Anden næstformand (Jeppe Søe):

Ordføreren.

Kl. 19:11

Henrik Frandsen (M):

Altså, det er min og det er Moderaternes helt klare opfattelse, at vi gør det her ordentligt, og vi gør det på den her måde, at det, som har været omdrejningspunktet for sagen her, netop hjemsendelsen af de ledende medarbejdere, og hvorvidt der er varetaget usaglige hensyn, er det, vi undersøger nu. Viser det sig så, når straffesagen er overstået, at der skal tages yderligere skridt, står jeg jo også her og siger, at vi er åbne over for at vurdere til den tid, om der skal foretages noget.

Til det der med, at man kan undersøge hele sagen på en gang, vil jeg sige, at det er et afgrænsningsspørgsmål, som jeg tænker måske er en anden diskussion.

Kl. 19:11

Anden næstformand (Jeppe Søe):

Spørgeren.

Kl. 19:11

Peter Kofod (DF):

Men jeg synes måske, det løfte, der kommer fra regeringspartiernes ordførere, er en lille smule fluffy, når jeg har hørt, hvad der blev sagt før valget, og når jeg så hører, at vi måske kan gøre noget mere om noget tid. Så jeg vil egentlig gerne høre, hvor ultimative, hr. Henrik Frandsen, Moderaterne er på, at man kan se efter mere, der er væsentligt, hvis der måtte være det lige pludselig? Altså, hvor ultimativt er det, hvor langt ud på planken vil I gå her for at garantere Folketinget, at man kan kigge videre på det her, hvis der lige pludselig måtte vise sig noget?

Kl. 19:12

Anden næstformand (Jeppe Søe):

Ordføreren.

Kl. 19:12

Henrik Frandsen (M):

Arh, det er godt nok en svær en at svare på, altså hvor langt man vil gå ud ad planken osv. Det tænker jeg ikke jeg kan svare på. Men det, jeg kan svare på, er, at når den verserende straffesag er afsluttet og der er faldet dom, tager vi selvfølgelig op til den tid, som der står i lovforslaget, om der skal tages yderligere skridt.

Kl. 19:12

Anden næstformand (Jeppe Søe):

Der er ikke flere spørgsmål. Tak til ordføreren. Den næste, vi kan byde velkommen til på talerstolen, er fru Karina Lorentzen Dehnhardt fra Socialistisk Folkeparti.

Kl. 19:13

(Ordfører)

Karina Lorentzen Dehnhardt (SF):

Tak for ordet. Det her handler jo om at lave en undersøgelseskommission, som skal undersøge forløbet omkring hjemsendelsen af en gruppe af ledende medarbejdere i Forsvarets Efterretningstjeneste i august 2020. Kommissionen skal undersøge, om der er ved den lejlighed blev varetaget usaglige hensyn.

Jeg skal starte med at sige, at vi i SF egentlig havde tillid til, at når anklagemyndigheden har valgt at rejse en tiltale mod Lars Findsen og Claus Hjort Frederiksen, er det faktisk, fordi der nok er en sag. Man må nemlig ikke rejse en sag, uden at man også har – hvad kan man sige – en begrundet forventning om, at man også kan vinde den. Derfor var det ikke vores behov, at vi fik sat gang i en undersøgelse, før vi havde et resultat af straffesagerne. Men vi har også hele tiden sagt, at hvis der var flertal for en undersøgelse, ville vi ikke stille os i vejen, men så ønskede vi også, at forløbet omkring Samsam-sagen også blev inkluderet. Men, altså, grundlæggende synes vi, at det havde været bedst, at retssagerne blev afviklet først.

Men nu er det jo så sådan, at regeringen rent faktisk har valgt at sætte en undersøgelse af en del af forløbet i gang, og det bakker vi selvfølgelig op. Og måske er det også fint nok, at regeringen går ind i en undersøgelse af sagen, så vi kan få renset luften omkring tjenesternes meget vigtige arbejde og få repareret tilliden til vores bærende institutioner, som man må sige har været under pres her.

Men vi synes så også, at hvis man skal lave en undersøgelse og sikre, at luften rent faktisk bliver renset, så skal vi også sikre, at alt bliver undersøgt. Vi vil derfor anbefale, at man ikke lægger nogen begrænsning på, hvad en kommission skal undersøge, og vi synes faktisk slet ikke, at det kun er hjemsendelsen af ledelsen, der skal undersøges, men at det i høj grad også er hjemsendelsen er andre medarbejdere. Dem synes jeg vi har hørt for lidt om i den her debat, for hvad skete der egentlig med dem? Derfor vil jeg også gerne advare om, at der er et ændringsforslag på vej om en udvidelse.

Desværre lægger regeringspartierne op til en spinkel undersøgelse med et alt for begrænset kommissorium, og det sker, på trods af at et stort flertal inden valget klart sagde, at der var brug for en grundig undersøgelse af FE-sagen, herunder også af Samsam-sagen. Og nu kan det godt være, at hr. Morten Dahlin sagde, at den her undersøgelse præcis svarer til det, som Venstre ønskede før valget. Men jeg er nødt til at sige, at jeg nu har kigget jeg lidt dybere i mediehavet og har konstateret, at der i hvert fald i en artikel står:

På dagens fra pressemøde fremlagde Jakob Ellemann-Jensen og Søren Pape Poulsen tre forhold, som den borgerlige blok ønsker undersøgt. Det gælder 1) forløbet omkring hjemsendelsen af en række ledende medarbejdere i FE, herunder hvorfor det skete, og hvilke ministre der var inde over, 2) forløbet omkring pressemeddelelsen, der blev udsendt kort efter hjemsendelsen af medarbejderne, og 3) i hvilket omfang FE's samarbejde med andre landes efterretningstjenester er blevet skadet af sagen.

Jeg kan konstatere, at Venstre i hvert fald har ændret mening.

Så vil jeg sige, at det her oplæg, som vi nu står med, i værste fald risikerer at føre til, at vi hverken opnår den tiltrængte klarhed i forhold til de mange elementer i sagen eller ro om FE's vigtige arbejde. Og så vil jeg også tilføje, at vi jo i Folketinget efter mange års overvejelser er nået frem til en model, som gør, at Folketinget kan undersøge sager, hvor der er mistanke om, at regeringen eller ledende embedspersoner har forfulgt usaglige hensyn eller har begået ulovligheder. Derfor synes vi, at det er rigtigst at placere en undersøgelse i regi af Folketinget.

Det kan godt være, at alle har tillid til, at undersøgelsen ligesom kan starte i Justitsministeriet – det vil jeg ikke afvise. Men jeg synes bare, at der er noget tillidsvækkende ved, at det ligesom er Folketinget, der så tager ansvar for sådan en undersøgelse, og derfor er det også vores anbefaling, at undersøgelsen placeres her. Og vi ved godt, at der er klassificerede oplysninger; men det går altså ikke, at ministerierne undersøger sig selv, så vi må finde en model, hvor det kan ske i regi af Folketinget. Det siger vi alene for at sikre, at vi ikke efterfølgende skal have en diskussion om, hvorvidt det var uvildigt, og om det så var skåret rigtigt osv. osv.

Altså: Ingen begrænsninger på kommissionen, og kommissionen skal ligge i Folketinget. Det vil være vores indstilling til den her sag. Det kommer vi jo nok næppe igennem med, for der er et flertal for at skære undersøgelsen, som den foreligger i dag, og vi gør os ikke nogen illusioner om, at man kan ændre på det. Så vi bakker selvfølgelig den undersøgelse op, der ligger her, men advarer om, at den nok ikke bringer den store klarhed. Tak for ordet.

Kl. 19:18

Anden næstformand (Jeppe Søe):

Tak for det. Der er ingen korte bemærkninger. Næste ordfører på talerstolen er fru Bettina Kastbjerg fra Danmarksdemokraterne.

Kl. 19:18

(Ordfører)

Betina Kastbjerg (DD):

Tak for det. Jeg vil lige starte med at sige, at jeg er her for vores sædvanlige ordfører, Peter Skaarup, som ikke kunne være her i dag. Lovforslaget, som vi skal behandle i dag, skaber det retlige grundlag for at nedsætte en undersøgelseskommission, der skal have til opgave at undersøge forløbet vedrørende tjenestefritagelsen af ledende medarbejdere i Forsvarets Efterretningstjeneste, der fandt sted i august 2020. Kommissionen skal i den forbindelse undersøge, om der i forbindelse med tjenestefritagelsen blev varetaget usaglige hensyn. Det tror jeg rolig man kan sige der gjorde.

Jeg vil gerne starte med at understrege, at hele FE-sagen og dens håndtering er fuldstændig vanvittig, og desværre må man også sige, at hele sagen har været med til at undergrave tilliden til efterretningstjenesterne. Det er vigtigt for Danmarksdemokraterne, at der er tillid til vores efterretningstjenester og vores myndigheder i Danmark, men det er lige så vigtigt, at efterretningstjenester fra andre lande har tillid til vores efterretningstjenester og myndigheder, når vi skal samarbejde om vigtige dagsordener som f.eks. forebyggelse af terror. Derfor tror jeg også roligt, man kan forvente, at FE's udenlandske samarbejdspartnere vil se med dyb undren og bekymring på FE-sagen undre sig over, hvad der sker i Danmark, og om man kan stole på et land, hvor den slags ting sker. Med andre ord er der skabt en klar risiko for at skade Danmarks omdømme. Derfor er det vigtigt for Danmarksdemokraterne, at sagen undersøges, så vi kan få kulegravet sagen, stille de relevante parter tage ansvar og få genskabt tilliden til efterretningstjenesten.

Det er positivt, at der nu nedsættes en undersøgelseskommission, men det er ikke i orden, at man gør det i et så afgrænset omfang. En undersøgelse af FE-sagen bør ikke kun begrænses til at dreje sig om selve hjemsendelsen af FE-medarbejderne, men derimod udvides til at omfatte forløbet frem til hjemsendelsen og beslutningen om at igangsætte en overvågning af Lars Findsen. Men det vil regeringen ikke, selv om man under valgkampen lovede, at man ville undersøge hele forløbet. Det bekræfter endnu en gang, at vi har en magtfuldkommen regering, der lukker sig om sig selv.

Danmarksdemokraterne stemmer for lovforslaget, fordi det er vigtigt, at sagen bliver undersøgt, men vi kommer i udvalgsbehandlingen til at understrege og arbejde for, at Kommissionens arbejde bør udvides, så den undersøger de rigtige ting.

Kl. 19:20

Anden næstformand (Jeppe Søe):

Tak til ordføreren. Der er ingen korte bemærkninger. De næste ord herfra kommer fra hr. Alex Vanopslagh, Liberal Alliance.

Kl. 19:21

(Ordfører)

Alex Vanopslagh (LA):

Tak. Jeg vil starte med et kort oprids af sagens substans. Den handler om hjemsendelsen af FE-ledelsen, der skete på baggrund af den kritik, der var fra tilsynet, hvor man mistænkte FE for at have en ulovlig overvågning. Regeringen går fuldstændig i panik, handler febrilsk og overilet og vælger at kaste efterretningstjenesten ud i en stor krise ved at hjemsende den. En kommission konkluderer efterfølgende, at der ikke var fugls føde på sagen. Med andre ord var hjemsendelsen en unødvendig overreaktion. Det viser sig, at det drejer sig om det her kabelsamarbejde, vi har med USA og har haft i adskillige år – et samarbejde om at dele overvågning med hinanden. Det er et samarbejde, som regeringstoppen er bekendt med, som forsvarsministeren selv har underskrevet en aftale på, men alligevel har det så ført til den unødvendige hjemsendelse af FE-ledelsen. Det er med andre ord i bedste fald en amatørisme der har kastet FE-tjenesten ud i en unødvendig krise. Det fik tidligere forsvarsminister, tidligere statsminister, tidligere departementschefer til at kritisere regeringen. Der er også nogle undervejs, der lækker til pressen, at det drejer sig om det her kabelsamarbejde. Jeg ved ikke, hvem det er, måske er det Lars Findsen. Claus Hjort Frederiksen siger det i hvert fald direkte på tv, og han afslører den her statshemmelighed, der har været omtalt mange gange i medierne – det er ikke så hemmeligt igen. Og en anstændig regering i den her sag vil jo skamme sig, vil have røde ører, vil være flov over sine fejl, men i stedet gør man det modsatte. Man går efter at retsforfølge Claus Hjort Frederiksen og Lars Findsen. Man igangsætter en totalovervågning af sidstnævnte, og angivelig orienterer man diverse udvalgte politikere om Lars Findsens seksuelle præferencer – noget, som forskellige eksperter har kaldt et forsøg på karaktermord. Ja, det lugter langt væk af politiske overreaktioner.

Regeringen vil så undersøge den del af sagen, der handler om selve hjemsendelsen. Den sag er jo pinlig nok i sig selv, men det er jo ikke det, der er interessant. Det interessante er hele den proces og i særdeleshed den politiske proces, der fører til, at man igangsætter overvågning af Lars Findsen, og man beslutter, at man skal retsforfølge Claus Hjort Frederiksen. Fru Zenia Stampe opsummerede sagen ganske fint tidligere og sagde, at der jo er to mistanker i sagen. Den ene går på, at fordi man ønskede at knalde Lars Findsen for noget andet nu, hvor han var på vej tilbage oven på den fejlagtige og unødvendige hjemsendelse af FE-ledelsen, måtte man igangsætte det her. Det er jo det, der er mistanken.

Journalist og forfatter Hans Davidsen-Nielsen undersøgt den her sag ret grundigt og har skrevet en bog om emnet, og i et interview med Weekendavisen siger han om den daværende S-regering, at den har – og nu citerer jeg: »Igangsat en hidtil uset overvågning af FE-chefen, der har kostet enorme ressourcer. Og den beslutning skal gennem regeringstoppen, det står i loven. Du kan spørge enhver tidligere PET-chef, og de vil sige, at man efter et møde i regeringens sikkerhedsudvalg tydeligt ved, om de har fået grønt eller rødt lys til så stor en operation.« Jeg citerer fortsat: »Jakob Scharf, den tidligere PET-chef, sagde til mig, at hvis han var kommet ind til Michael Lunn, sin gamle departementschef, og havde sagt: »Jeg synes sgu, vi skal overvåge FE-chefen«, så ville han have troet, han var faldet ned fra Mars. Det er så vidtgående. Nu vil de give det indtryk, at det er nogle kriminalbetjente i PET, der har fundet på det her. Det er næsten en fornærmelse. Ingen, der ved noget om det, tror på, at det ikke er blevet afhandlet på højeste sted.« Det siger Hans Davidsen-Nielsen i det her interview.

Det er jo derfor, der er en enig opposition, alle partier ud over dem, der sidder i regering, mener, at selvfølgelig skal man undersøge den proces, der fulgte efter hjemsendelsen, den politiske proces, der bl.a. fører til, at man igangsætter en totalovervågning af Lars Findsen. I hvor høj grad har det været på regeringstoppens initiativ og deres ønske, hvilke overvejelser har man gjort sig i forhold til proportionalitet og almindelige forvaltningsretlige principper? Det finder vi ikke ud af, for regeringen, som har flertal, vil undersøge alt andet end lige præcis det.

For cirka et år siden skrev chefredaktør Martin Krasnik i en leder i Weekendavisen om FE-sagen og specifikt om Barbara Bertelsen og fru Mette Frederiksen, og nu citerer jeg: »Skyldig er de på hver sin uværdige måde. Præcis hvordan finder man nok aldrig ud af, men måske er det mest nedværdigende, at toppen af regeringen antager, at vi alle er idioter.« Citat slut. Og når Socialdemokratiet, Venstre og Moderaterne i den her sag nedsætter en kommission, som skal undersøge alt andet end det, der er relevant, må vi tro, at vi alle sammen er idioter. Tak for ordet.

Kl. 19:25

Anden næstformand (Jeppe Søe):

Der er ingen spørgsmål. Tak til ordføreren. Den næste ordfører på talerstolen er fru Mai Mercado, Det Konservative Folkeparti.

Kl. 19:26

(Ordfører)

Mai Mercado (KF):

Jeg står med det lovforslag, som udgør det retlige grundlag for at foretage en kommissionsundersøgelse af FE-sagen. Det er lidt en tilsnigelse at kalde det en kommissionsundersøgelse, for en kommissionsundersøgelse plejer jo almindeligvis at vare 3-4 år, og den her undersøgelse kommer til at tage 6 måneder med mulighed for at kunne udvides. Folketinget lavede for år tilbage et nyt redskab kaldet en granskningskommission, som særlig på ét område skiller sig ud, og det er ved, at den har ophæng i Folketinget og ikke i Justitsministeriet.

Hr. Morten Dahlin fra Venstre nævnte i sin tale, at det ikke har nogen betydning, at en undersøgelse har ophæng i Justitsministeriet og ikke i Folketinget, men det har rent faktisk en ret stor betydning. For det er jo opdragsgiveren, i det her tilfælde altså Justitsministeriet, som træffer beslutninger, efterhånden som en kommissionsundersøgelse skrider frem.

Venstres ordfører sagde også her fra talerstolen, at det selvfølgelig er en uvildig undersøgelse, når det er uvildige dommere, der står i spidsen, men sandheden er jo, at kommissionen udfører det arbejde, den er bestilt til i form af kommissoriet. Det gør alle kommissioner jo sådan set. Det gjorde den daværende granskningskommission Minkkommissionen også, men her vendte dommerne tilbage og sagde, at de havde brug for mere tid. De kunne ikke levere inden for det enkelte år, det ville tage længere tid. Så sagde Folketinget o.k. til det. De vendte også tilbage og sagde: Vi kan ikke undersøge det her med politiets actioncard; vi kan se, at der er noget interessant, men vi kan ikke undersøge det. Så sagde Folketinget også ja til at udvide genstandsfeltet for kommissionsundersøgelsen.

Hvis nu den her undersøgelseskommission vender tilbage og enten ønsker at ændre scope eller ønsker at bruge mere tid, hvad tror I så selv at svaret bliver? Det bliver jo et klokkeklart nej. Det bliver både et nej til udvidelse og et nej til at ændre scope, for der er ingen interesse for at få udvidet genstandsfeltet, og vi vil aldrig få at vide, om der kommer en sådan anmodning, for det hele vil blive holdt bag lukkede døre i Justitsministeriet. Så offentligheden vil aldrig få kendskab til, at der måske endda har været et ønske fra dommerne om at udvide genstandsfeltet. Det er et demokratisk problem, og det er mig en gåde, nu når vi rent faktisk har den anden type kommissionsundersøgelse, at man ikke bruger den.

Selve genstandsfeltet for undersøgelsen her er for smalt. Kommissionsundersøgelsen skal undersøge, om der blev taget usaglige hensyn ved hjemsendelsen af ledende FE-medarbejdere, og således får man altså ikke hele forløbet med. Man får ikke hele forløbet med op til selve beslutningen om at aflytte Lars Findsen, og det betyder også, at man med regeringens kommissionsundersøgelse ikke får det fulde billede frem.

Den 13. oktober sagde Venstres formand, hr. Jakob Ellemann-Jensen, at Venstre ønskede en grundig undersøgelse af FE-sagen, og han sagde også, at en undersøgelseskommission skulle undersøge, hvad der var op og ned. Det får vi aldrig afdækket, for Venstre har givet sig og accepteret en skarpt tilskåret kommissionsundersøgelse. Man leverer således ikke det, man stillede vælgerne i udsigt den dag i oktober midt i valgkampen.

I Det Konservative Folkeparti tror vi ikke på, at den her undersøgelse kommer til bunds i sagen. Vi bakker op om lovforslaget, men vi kommer til enten at stille eller bakke op om følgende to ændringsforslag, som også er formuleret af de ni oppositionspartier i fællesskab i det brev, der tilgik statsministeren tilbage i februar, nemlig 1) at nedsætte kommissionsundersøgelsen som en granskningsundersøgelse med Folketinget som opdragsgiver, og 2) at undersøgelsen udvides til at belyse forløbet til og med beslutningen om at foretage aflytning af Lars Findsen.

Kl. 19:30

Anden næstformand (Jeppe Søe):

Så er det hr. Peder Hvelplund.

Kl. 19:30

Peder Hvelplund (EL):

Tak for det, og tak til ordføreren for talen. Den 20. oktober, før valget, holdt Venstre og Konservative i valgkampen et fælles pressemøde ude på Kastellet, og da listede man tre punkter op, som var det helt centrale, der skulle undersøges, nemlig 1) forløbet omkring hjemsendelserne af en række ledende medarbejdere, 2) forløbet omkring den pressemeddelelse, der blev udsendt, og 3) i hvilket omfang FE-samarbejdet med andre landes efterretningstjenester er blevet skadet af sagen. Det var en fælles melding fra Venstre og Konservative. Jeg skal bare høre, om den undersøgelse, der her bliver skitseret, efter Konservatives opfattelse lever op til de kriterier, som Venstre og Konservative i fællesskab tegnede den 20. oktober.

Kl. 19:31

Anden næstformand (Jeppe Søe):

Ordføreren.

Kl. 19:31

Mai Mercado (KF):

Nej, det gør den jo helt objektivt ikke, for så havde det jo været rummet i kommissoriet, og det er det ikke. Jeg må bare sige, at det kan man jo godt være skuffet over, men det er i hvert fald en læring, at når man ligesom stiller sig frem og lægger sin politik til skue, er det også en rigtig god idé at følge op på den efterfølgende. Derfor mener vi i Det Konservative Folkeparti det, vi mente før valget, med de tre punkter i øvrigt in mente, og vi mener det også her efter valget. Så man kan bare sige, at det er skuffende, at det, man stillede i udsigt, nemlig en tilbundsgående undersøgelse, får man ikke.

Kl. 19:32

Anden næstformand (Jeppe Søe):

Spørgeren.

Kl. 19:32

Peder Hvelplund (EL):

Det er jeg helt enig i. Efter min opfattelse er det heller ikke på nogen måde dækket ind af den undersøgelse, der bliver skitseret her. Så skal jeg bare høre Det Konservative Folkeparti, om man fortsat er enig i, at hele forløbet omkring Ahmed Samsam også kræver en grundig undersøgelse.

Kl. 19:32

Anden næstformand (Jeppe Søe):

Ordføreren.

Kl. 19:32

Mai Mercado (KF):

Absolut. Der er heller ikke noget ændret der. Det, vi sagde før valget, var også, at vi gerne ser, at der er en undersøgelse af Ahmed Samsam-sagen. Det står vi fortsat på.

Kl. 19:32

Anden næstformand (Jeppe Søe):

Der er ikke flere spørgsmål. Tak til ordføreren. Næste ordfører på talerstolen er fru Rosa Lund fra Enhedslisten.

Kl. 19:32

(Ordfører)

Rosa Lund (EL):

Tak. På en eller anden måde skulle man tro, at vi alle sammen ville være tilfredse, for nu kommer der endelig et lovforslag om at undersøge den her sag. Hvor er det dog dejligt, at regeringen har lyttet til oppositionen. Og så læser man lovforslaget, og så tænker man: Altså, hvad er det egentlig, regeringen forestiller sig at man skal nå til bunds i med det her lovforslag? For store dele af den sag, vi diskuterer her i Folketingssalen i dag, vil ikke blive belyst med det lovforslag, som regeringen præsenterer her. Det er for smalt – det er alt for smalt et undersøgelsesgrundlag.

Jeg tror, at alle, der har arbejdet med kommissioner herinde, godt ved, at man skal formulere ret præcist, hvad det er, man gerne vil have undersøgt – ikke fordi man ikke har tillid til de mennesker, der sidder i kommissionen, men fordi de mennesker, der sidder i kommissionen og skal lave undersøgelsen, udfører den opgave, de får stillet. Derfor er det ret vigtigt at være præcis. Derfor er det også ret vigtigt at lave genstandsfeltet for undersøgelsen så bredt som muligt, så man kan få så meget som muligt med, og det sker desværre ikke med det her lovforslag.

Jeg kan blive bekymret – tror jeg jeg vil sige – for, at regeringen tænker: Nu har oppositionen fra højre til venstre råbt og skreget om, at de gerne vil have undersøgt den her sag, så nu laver vi et lovforslag, hvor vi lige bilder dem ind, at nu undersøger vi noget af det her, og så er de nok glade. Det er, som om regeringen ikke tror, at vi kan finde ud af at læse lovforslag. Men det kan vi godt, må jeg bare sige. Og det, der ligger her, er ikke tilfredsstillende. Det synes jeg også man har kunnet høre på debatten i dag.

Jeg synes og vi synes i Enhedslisten, at den egentlige skandale i den her sag er, at man ikke vil undersøge det kabelsamarbejde, som har fundet sted mellem USA og Danmark, som potentielt set har overvåget rigtig, rigtig mange danskere. Det er jo den egentlige skandale. Det er den ene ting.

Så er der den anden ting, som handler om hjemsendelsen af FE-medarbejdere, som lovforslaget koncentrerer sig om. Vi synes i Enhedslisten og jeg synes, at det jo er fint nok, at man hjemsender nogle medarbejdere, mens man undersøger, om der er gået noget galt – hvad der er gået galt. Det har vi sagt helt fra start af. Derfor støtter vi også op om, at den del selvfølgelig skal undersøges. Det, som vi bare ikke forstår i Enhedslisten, er, hvorfor man ikke, når nu man er i gang, undersøger hele spørgsmålet. Jeg har det sådan med det, at det både er for sent og for lidt – altså, det er ekstremt utilfredsstillende. Det må jeg bare sige. Man undersøger ikke bredt nok, man undersøger ikke tidsnok, og man undersøger ikke tidsmæssigt bredt nok.

Det, der jo er problemet her, er, at alle de her sager, der kredser om de her hjemsendelser – både sagen om Ahmed Samsam, sagen om Lars Findsen, som flere har været inde på her, og sagen om Claus Hjort Frederiksen, som også har været nævnt, bl.a. af ordføreren for Liberal Alliance – efterlader befolkningen og Folketinget med en masse spørgsmål. Der er rigtig mange ting, vi ikke ved. Det bliver så fremlagt, synes jeg, forkert af regeringsordførerne – som om vi ikke skulle have tillid til efterretningstjenesterne. Det er da ved gud ikke det, det handler om. Det handler om, at i et demokrati skal Folketinget og befolkningen have mulighed for at føre demokratisk kontrol, og det har vi ikke nu – slet ikke med det her lovforslag.

Jeg synes i virkeligheden, at det her burde give det stof til eftertanke hos alle partier, at de her sager kunne være undgået, hvis vi i Folketinget havde en bedre kontrol med efterretningstjenesterne. Vi kan bare kigge til Norge – vi skal ikke særlig langt – hvor man har kontroludvalg, hvor alle partier er repræsenteret. Det er ikke sådan, at Norges efterretningstjenester er brast fuldstændig sammen af det, eller at der er leveret norske statshemmeligheder ud over det hele, fordi man faktisk har en seriøs demokratisk kontrol med sine efterretningstjenester. Jeg synes i virkeligheden, det var det, den her debat burde ende ud i, nemlig at vi sikrer, at der er en ordentlig demokratisk kontrol med efterretningstjenesterne. Det vil regeringen så ikke være med til.

Vi kommer i Enhedslisten til at bakke op om de ændringsforslag, som har været skitseret af andre partier. Vi håber, at vi kan mødes, i hvert fald i oppositionen, om en del flere ændringsforslag, så vi kan få undersøgt det her til bunds. Det synes jeg ærlig talt er det eneste, der er værdigt for vores demokrati.

Kl. 19:37

Anden næstformand (Jeppe Søe):

Tak til ordføreren. Der er ingen korte bemærkninger. Den næste ordfører er fru Zenia Stampe fra Radikale Venstre.

Kl. 19:38

(Ordfører)

Zenia Stampe (RV):

Tak for det. Det her er jo en sag, der har så utrolig mange dimensioner, og en ting, der i hvert fald står klart, er, at det grundlag for en undersøgelse af sagen, som regeringen præsenterer i dag, jo ikke kommer til at stoppe spekulationerne om den her sag, og det kommer ikke til at genskabe tilliden til det system, som lige nu er omgærdet af mistanke og mistillid. Det jo stort problem for nationens sikkerhed, men også for retsstaten Danmark, og det er derfor, vi er meget enige med mange af de andre partier – jeg noterer mig, at det nærmest er alle partier undtagen regeringspartierne – der ønsker et bredere kommissorium for det her arbejde, altså bredere i forhold til genstandsfeltet; jeg har nævnt det flere gange i mine spørgsmål.

Vi er meget optaget af grundlaget for at iværksætte aflytning og overvågning af Lars Findsen. Vi er selvfølgelig også optaget af at få inddraget hele Samsamsagen, som der også har været meget omtale af, og som offentligheden er meget optaget af, fordi det jo i den grad også er et spørgsmål, der handler om retssikkerhed. Vi er også optaget af, at den her kommission får de nødvendige redskaber til den her undersøgelse, og at der også i så vidt mulig omfang er åbenhed. For i sidste ende handler det her jo om offentlighedens tillid til efterretningstjenesterne, men også til os politikere, og det mener vi desværre ikke at det grundlag, som vi tager stilling til i dag, kan give os.

For nu at sige det lidt mere i hverdagssprog – selv om man jo altid skal passe lidt på med det, og jeg ville måske ikke turde sige det her til en journalist, men vi kan jo tale åbent og ærligt her i Folketingssalen – så bliver den spekulation og mistanke, der er derude, og som jeg også har nævnt i flere af mine spørgsmål, jo ikke rejst af folk, som går rundt med sølvpapirshat, men folk, som har meget fremtrædende positioner i vores system, og som har indsigt i retssystemet og i efterretningstjenesterne.

Den mistanke, de kommer med, går jo på, at der sidder et tilsyn, som ikke helt forstår, hvordan det her fungerer. og som kommer med en meget kritisk beretning. Ministeren sender de her chefer i efterretningstjenesten, bl.a. Lars Findsen, hjem. Og det er fint, at det bliver undersøgt, om ministeren godt vidste, at de sådan set ikke havde begået noget forkert, men at det var tilsynet, der havde misforstået, hvordan de her ting fungerer. Det er fint nok, at vi får undersøgt det. Men det, som spekulationerne går på, er jo, om der er nogen i det system, om det så er politikere eller de nye, der er kommet ind i efterretningstjenesten eller andre folk i systemet, i andre at de departementer – jeg ved ikke hvad – der tænker: Nå, vi begik en fejl ved at hjemsende Lars Findsen; så prøver vi at finde noget andet at rejse sigtelse og tiltale for – vi sætter en aflytning og overvågning af ham i gang og så må vi se, hvad der kommer frem. Når den mistanke bliver rejst derude, så er det jo ikke uden grund, for jeg tror da, der var en del af os, der faktisk blev en lillebitte smule overraskede over at læse den tiltale, som endte med at blive rejst mod Lars Findsen. For overskrifterne handlede jo om, at der var blevet røbet statshemmeligheder, og man forestillede sig jo, at han nærmest havde siddet og sendt breve til fjendtlige magter.

Selvfølgelig er det alvorligt, at Lars Findsen har talt med nogle familiemedlemmer og nogle, der tidligere har arbejdet i systemet og sandsynligvis har kendskab til det her system i forvejen, men spørgsmålet er jo alligevel, om det her var proportionelt, om det var frygten for, om han talte med sin kone om de her ting, der var grundlag for, at man skulle overvåge og aflytte en tidligere efterretningschef. Hvad er proportionaliteten i det? Eller havde man en begrundet mistanke om noget andet, som så bare viste sig ikke at have hold i virkeligheden? Se, hvis vi kunne nå frem til det, så ville vi jo være mange, der ville sige: Nå okay, fair nok, så ved vi det – der blev ikke handlet uansvarligt eller usagligt, der var et grundlag for at formode, at han havde gjort noget, som var virkelig alvorligt, og som kunne begrunde et så vidtgående indgreb. Fair nok. Men det kommer den her undersøgelse i hvert fald ikke til at afdække, og derfor vil der jo stadig væk sidde folk derude og tænke: Nå, de prøver bare at dække over deres fejl ved at sætte et meget vidtgående indgreb i gang mod Lars Findsen, og de finder så ud af, at han stjæler cykler, og at han har talt om det her med sin mor og en tidligere politichef, som i øvrigt nok havde kendskab til spørgsmålet, og så siger de, at de kan rejse tiltale, og at folk derude måske alligevel ikke forstår, at det ikke var så alvorligt. Og det er bare ikke godt nok i en sag, der er så vigtig.

Så vi kommer til at gå sammen med – tror og håber jeg – næsten samtlige partier uden om regeringen om at stille en række ændringsforslag om genstandsfeltet, med selvfølgelig også om de værktøjer, som man i forbindelse med den her kommissionsundersøgelse skal råde over.

Kl. 19:43

Anden næstformand (Jeppe Søe):

Tak, og tak til ordføreren. Den næste ordfører på talerstolen er hr. Peter Kofod fra Dansk Folkeparti.

Kl. 19:44

(Ordfører)

Peter Kofod (DF):

Tak for det, formand. Det er en mærkelig følelse at stå på Folketingets talerstol i dag og have lyttet til den tidligere ordfører, fru Zenia Stampe, og meget, meget langt hen ad vejen tænke: Det var da fornuftigt, hvad hun sagde. Det er den oplevelse, jeg har lige nu; jeg synes, at der var rigtig mange pointer – gode pointer – fra den radikale ordfører.

Jeg synes, den her sag er virkelig, virkelig alvorlig, fordi den her sag potentielt kan være med til at underminere rigets sikkerhed, fordi der fra verden omkring os kan være et tab af tillid til vores ellers dygtige efterretningstjeneste. Det er et enormt problem. Det må være i alles interesse, at man får belyst den sag, at man får løst de ting, der skal løses, og lukket dem og kommet videre. Det må være i rigets interesse.

Derfor undrer det mig også efter den debat og de første ordførertaler fra regeringsordførerne, der var, at man ikke søger den dialog, man siger man vil have, eller den runde med partierne, man vil tage, efter at det her engang på et tidspunkt bliver færdigt, nu. Hvorfor gør man ikke det nu? Hvorfor taler man ikke med partierne om, hvordan vi får en form for undersøgelse, som et meget bredt flertal i Folketinget ville kunne se sig selv i og være tilfreds med, nu, så vi alle sammen kan få svar på de spørgsmål, vi måtte have, få løst sagen og komme videre? Det burde være i rigets interesse.

I stedet for synes jeg jo at man har valgt en for smal undersøgelse. Det er der ordførere fra oppositionspartierne, der glimrende har redegjort for, så der skal jeg ikke gøre dem kunsten efter. Men jeg synes, det er ærgerligt, at man misser den her mulighed, som jeg synes regeringen har nu, for at vise, at når man er en bred regering, der går over midten, så kan man løse problemer til glæde for folkestyret meget bredere, end tidligere regeringer ville have kunnet.

Når det så er sagt, støtter vi selvfølgelig lovforslaget, for lidt er jo bedre end ingenting. Så vi kommer til at stemme for, vi kommer til at arbejde med den her sag i udvalget, og så håber jeg da, at vi sammen med andre partier i oppositionen vil kunne trække det her i den rigtige retning. Tak for ordet, formand.

Kl. 19:46

Anden næstformand (Jeppe Søe):

Tak til ordføreren. Så er den næste ordfører fru Franciska Rosenkilde fra Alternativet.

Kl. 19:46

(Ordfører)

Franciska Rosenkilde (ALT):

Ligesom samtlige partier her i dag støtter Alternativet selvfølgelig også en undersøgelse, men vi er også dybt kritiske over for forslagets nuværende form. Det har der været masser af gode pointer fra samtlige oppositionspartier som har redegjort for heroppe, så jeg vil ikke sige andet, end at Alternativet tilslutter sig fuldstændig den kritik, der er kommet, af lovforslaget, som det ligger nu. Vi undrer os også over, at man har valgt at lave kommissoriet så afgrænset, og at man ikke ønsker en bredere undersøgelse. Vi er betænkelige ved, at justitsministeren alene skal udpege kommissionens medlemmer – det synes vi er problematisk.

Derfor vil vi også være med til at bakke op om flere af de ændringsforslag, der er nævnt her, i forhold til at lave et bredere genstandsfelt om tiden omkring hjemsendelserne, og vi ønsker selvfølgelig også, at det bliver så uvildigt som muligt. Vi ser også frem til et udvalgsarbejde og håber, vi kan få opbakning til flere af de her ændringsforslag, så vi kan få en bedre undersøgelse for folkestyrets skyld. Tak for ordet.

Kl. 19:48

Anden næstformand (Jeppe Søe):

Tak til Alternativets ordfører. Næste ordfører er hr. Kim Edberg Andersen fra Nye Borgerlige.

Kl. 19:48

(Ordfører)

Kim Edberg Andersen (NB):

Jeg skal ikke sådan begynde at fortælle, hvad alle de andre, især oppositionspartier, har fortalt i dag, for vi er dybest set alle sammen mere eller mindre enige om essensen. Essensen er, at vi i Nye Borgerlige føler, at regeringen vælger at slå ring om sig selv og kun undersøger det, hvor de har en formodning om, at der ikke kommer noget rigtig kritisabelt frem, så de til næste valg kan sige: Det har vi jo undersøgt. Og det er, bortset fra sagens genstandspunkt her, beklageligt, for det er jo fuldstændig korrekt, når fru Zenia Stampe siger, at det her er det, som skaber fortællinger; fortællinger om, at når vi sidder herinde, bliver vi magtfuldkomne, og vi lukker os om os selv; vi hytter vores eget skind, og så gør vi ikke så meget mere. Og så kan alle dem ude på gaden leve under et andet sæt regler end dem, der gælder herinde. Det er dybt problematisk, det er virkelig dybt problematisk.

Den her regering kommer til at være bannerfører for det i 4 år, er jeg bange for. Min første oplevelse af det var ved forhandlingerne om forsvarsforliget, hvor jeg fik at vide, at jeg ikke måtte være med, hvis jeg ikke hoppede højt nok til store bededag – og ellers er det her bare fortsat og fortsat. Det er trist. Så jeg vil godt sige til Enhedslisten, at jeg er glad for, at jeg har lært herinde, at Enhedslisten har mange gode ting, som jeg kan se mig i. Jeg har haft stort samarbejde med alle oppositionspartier herinde. Det er jo egentlig lidt skræmmende, at vi er så enige om, at det her er problematisk, og at regeringen stadig væk vælger ikke at lytte.

Vi kommer naturligvis til at stemme for det her, for alt andet ville jo bare betyde, at man til næste valgkamp vil sige: I sagde jo, at I ikke ville stemme for at undersøge det. Og så håber vi jo, at det her ender med, at når regeringen engang bliver et mindretal og vi får en ny regering, som måske står lidt mere på det, de siger, før et valg til efter valget, at vi så rent faktisk får den undersøgelse, som vi alle sammen i et demokrati har brug for; en undersøgelse, der frit fra leveren undersøger en skandaløs sag, der er sket i staten. Og det er en skandaløs sag, uanset hvordan vi vender og drejer den.

Jeg synes, det er uheldigt, når regeringspartierne ikke allerede nu kan sige: Vores problem er retssagen. Fair nok. Lige så snart retssagen er færdig, undersøger vi selvfølgelig alt til bunds, alle sten bliver vendt. Det ville klæde os herinde at gøre det på den måde. Det burde vi gøre, det er simpelt hen det ordentlige at gøre. Vi kommer til at stemme for. Vi mener, at det her er lidt en skueproces – men sådan må det jo være.

Kl. 19:50

Anden næstformand (Jeppe Søe):

Tak til ordføreren. Næste taler er justitsministeren.

Kl. 19:51

Justitsministeren (Peter Hummelgaard):

Tak til alle ordførere for de faldne bemærkninger. Som flere har været inde på, er formålet med det her lovforslag jo at nedsætte en særlig undersøgelseskommission. Kommissionen skal undersøge beslutningen om at hjemsende en række ledende medarbejdere i Forsvarets Efterretningstjeneste i august 2020. Og der er to grundpræmisser, der er bærende for regeringens tilgang til undersøgelsen og dermed til lovforslaget.

For det første er det en grundpræmis, at undersøgelsen ikke må føre til, at der udbredes følsomme oplysninger ud over det absolut nødvendige. Det handler ultimativt om at sikre, at vi fortsat har en velfungerende efterretningstjeneste af hensyn til Danmarks og befolkningens sikkerhed. For det andet bør undersøgelsen afsluttes hurtigst muligt, både af hensyn til de involverede personer og af hensyn til hurtigst muligt at skabe ro om Forsvarets Efterretningstjeneste og give tjenesten de bedst mulige arbejdsbetingelser.

Den undersøgelse, vi foreslår, er derfor udtryk for en samlet afvejning. På den ene side er der hensynet til ikke at udbrede kendskabet til klassificerede oplysninger mere end strengt nødvendigt. På den anden side er der hensynet til at få belyst sagens centrale forhold, så vi kan drage læring og skabe grundlag for at vurdere, om der foreligger ansvarspådragende forhold.

Undersøgelseskommissionen tager sit afsæt i den ordning, der gælder efter lov om undersøgelseskommissioner og granskningskommissioner. Men på en række punkter afviger den herfra, netop på grund af de nævnte hensyn. Det samme gjorde sig i øvrigt gældende med den tidligere FE-kommission, som afsluttede sit arbejde i december 2021. Det er atypisk, at en kommissionsundersøgelse sker under så stor grad af fortrolighed. Men der er gode grunde til, at det må være sådan for en undersøgelse af en efterretningstjeneste.

Undersøgelseskommissionen vil skulle undersøge forløbet vedrørende tjenestefritagelsen af de fem medarbejdere, der blev tjenestefritaget i august 2020 på baggrund af den kritik, der blev rejst af Tilsynet med Efterretningstjenesterne. I respekt for den verserende straffesag vil regeringen, når sagen afsluttet, tage stilling til behovet for en yderligere undersøgelseskommission og drøfte det med Folketinget. Det er vigtigt, at der skabes mulighed for offentlighed om resultaterne af undersøgelseskommissionens undersøgelse, og det er samtidig vigtigt, at efterretningstjenestens aktuelle og fremtidige virkemuligheder, herunder i forhold til udenlandske samarbejdspartnere, ikke skades. Derfor vil der skulle udarbejdes og offentliggøres en beretning i en form, som ikke indeholder informationer, der vil kunne skade forholdet til fremmede magter, statens sikkerhed eller tredjemand. Hvis undersøgelseskommissionen vurderer, at en sådan beretning ikke indeholder en tilstrækkelig redegørelse, vil kommissionen kunne udarbejde en yderligere beretning, som vil skulle afgives til mig som justitsminister. En sådan beretning vil ikke blive offentliggjort, men Folketingets Udvalg vedrørende Efterretningstjenesterne vil skulle have adgang til beretningen.

Det foreslås med lovforslaget, at den særlige undersøgelseskommission besættes med tre landsdommere fra Vestre Landsret. Det foreslås desuden, at undersøgelseskommissionen skal have adgang til alt relevant materiale, og at den skal kunne afhøre vidner, hvis den vurderer, at det er strengt nødvendigt for en tilstrækkelig oplysning af sagen. Der vil efter forslaget også være en række retssikkerhedsgarantier for de personer, hvis forhold bliver undersøgt, f.eks. ret til bisidder. Der lægges op til at bede undersøgelseskommissionen om så vidt muligt at afslutte sit arbejde efter et år fra nedsættelsen.

Med de bemærkninger vil jeg endnu en gang takke alle ordførerne for indlæggene. Afslutningsvis vil jeg blot bemærke, at jeg har noteret mig de kritikpunkter af den foreslåede afgrænsning af undersøgelsen og et ønske om politiske forhandlinger herom, som partilederne også fra oppositionspartierne har tilkendegivet i et samlet brev til mig. Jeg har i min tale redegjort for, hvorfor undersøgelsen er afgrænset, som den er, med det lovforslag, vi behandler i dag. Nu er lovforslaget lagt over i Folketinget, og vi vil i forbindelse med lovforslagets behandling få lejlighed til at drøfte den kritik, der er rejst i brevet, ligesom jeg naturligvis står til rådighed for at besvare spørgsmål under udvalgsarbejdet. Tak for ordet.

Kl. 19:55

Anden næstformand (Jeppe Søe):

Hr. Peder Hvelplund.

Kl. 19:55

Peder Hvelplund (EL):

Tak for det. Og tak til ministeren for talen. Ministeren har jo tidligere i et svar til undertegnede på spørgsmål om Samsam karakteriseret det som et tomrum af fakta, der var i forhold til den sag. Og derfor vil jeg egentlig godt høre justitsministeren, om det er hans opfattelse, at med den her undersøgelse får vi opfyldt det tomrum af fakta, som gør sig gældende i forhold til hele FE-sagskomplekset, altså både spørgsmål om det mulige kabelsamarbejde, om PET og FE's intimidering af pressen, selvfølgelig hele spørgsmålet omkring hjemsendelserne, men også spørgsmål omkring Samsamsagen.

Altså, mener ministeren, at med den her undersøgelse får vi – med de begrænsninger, der ligger i forhold til hensynet til efterretningstjenesternes muligheder for at udføre deres arbejde – udfyldt det tomrum af fakta, som ministeren selv anerkender der er i den her sag?

Kl. 19:56

Anden næstformand (Jeppe Søe):

Ministeren.

Kl. 19:56

Justitsministeren (Peter Hummelgaard):

Jeg tror, at hr. Peder Hvelplund – og det har jeg i øvrigt også hørt hr. Peder Hvelplund gøre offentligt i andre sammenhænge – lidt udlægger mine ord forkert, for det, som min kommentar gik på, var jo, at der i den offentlige debat og i mediernes dækning af den sag er et tomrum af fakta. Og det tomrum af fakta vil uundgåeligt være der, for der vil være forhold, som jeg som justitsminister og i øvrigt andre betroede dele af regeringen og i øvrigt også medlemmerne af Folketingets Kontroludvalg ikke kan dele med offentligheden af hensyn til efterretningstjenesternes virke.

Kl. 19:57

Anden næstformand (Jeppe Søe):

Spørgeren.

Kl. 19:57

Peder Hvelplund (EL):

Men det er vel netop det, en undersøgelse vil kunne afdække. Altså, jeg går ud fra, at ministeren er enig i, at i det omfang, det ikke generer efterretningstjenesternes mulighed for at lave deres arbejde, så er det i både offentlighedens, demokratiets og retsstatens interesse, at det tomrum af fakta i så stort et omfang som muligt bliver udfyldt. Og det er vel det, som en undersøgelseskommission kan sikre.

Så ville det ikke være tjenligt af hensyn til både retsstaten, demokratiet og offentligheden at sikre, at vi får afdækket alle de spørgsmål i en undersøgelseskommission, og ikke udelukkende basere det på et meget lille hjørne af hele det sagskompleks?

Kl. 19:57

Anden næstformand (Jeppe Søe):

Ministeren.

Kl. 19:57

Justitsministeren (Peter Hummelgaard):

Altså, nu kender jeg jo fakta i den pågældende sag, som hr. Peder Hvelplund spørger ind til, og bekendt med de fakta finder jeg ikke grundlag for at nedsætte en undersøgelseskommission omkring det. Og derudover vil det jo også være sådan, at hvis det er, at hr. Peder Hvelplund gennem en undersøgelseskommission eller alt muligt andet vil aftvinge efterretningstjenesterne at bede- eller afkræfte, hvem man i givet fald både i fortiden, i nutiden eller i fremtiden samarbejder med, så vil det stække efterretningstjenesternes mulighed for at beskytte os alle sammen.

Kl. 19:58

Anden næstformand (Jeppe Søe):

Fru Rosa Lund.

Kl. 19:58

Rosa Lund (EL):

Tak for det. Jamen så lad mig da fortsætte, hvor ministeren slap. For det må da være interessant for ministeren, at tidligere departementschefer og tidligere medarbejdere i efterretningstjenesterne siger, at det, der stækker dem, er, at den her sag ikke bliver undersøgt. Det handler det her lovforslag jo ikke om, og det er jo noget af det, vi er så utilfredse med. Jeg synes også bare, at det virker, som om der et eller andet sted er gået noget galt for justitsministeren og Justitsministeriet.

For hvis det her handler om at beskytte efterretningstjenesterne – hvilket jeg sådan set synes er et godt formål – hvorfor lytter man så ikke til, hvad tidligere departementschefer og tidligere medarbejdere i efterretningstjenesterne siger, nemlig at lad os få undersøgt den her sag? For lige nu betyder den her sag om Ahmed Samsam, at vi har rekrutteringsproblemer.

Kl. 19:59

Anden næstformand (Jeppe Søe):

Ministeren.

Kl. 19:59

Justitsministeren (Peter Hummelgaard):

Jeg tror ikke helt, jeg forstår argumentet. Altså, fordi tidligere medarbejdere eller for den sags skyld – for at citere hr. Alex Vanopslagh – tidligere chefredaktører måtte mene forskellige ting, som man i øvrigt ikke har konkret indsigt i, så skulle man pludselig finde anledning til i øvrigt at stække efterretningstjenesternes arbejde? Det forstår jeg ikke.

Kl. 19:59

Anden næstformand (Jeppe Søe):

Spørgeren.

Kl. 19:59

Rosa Lund (EL):

Nej, det ved jeg jo godt at ministeren ikke forstår. Det er jo derfor, vi gentagne gange har den her samtale. Jeg vil egentlig gerne spørge om noget. I det lovforslag, vi behandler i dag, er regeringen, Socialdemokraterne, Venstre og Moderaterne, jo gået med til, at det skal undersøges, om der er sket nogle usaglige begrundelser i forbindelse med hjemsendelserne. Så vil jeg bare gerne spørge til sammenligningen: Hvorfor skal det ikke også undersøges, om der er usaglige begrundelser i Ahmed Samsam-sagen?

Kl. 20:00

Anden næstformand (Jeppe Søe):

Ministeren.

Kl. 20:00

Justitsministeren (Peter Hummelgaard):

Det er jo ud fra en samlet afvejning, også af, hvilket kendskab jeg i øvrigt har til alle sagens omstændigheder. Og i øvrigt har Folketinget jo besluttet at igangsætte en forundersøgelse i regi af Granskningsudvalget, og så må Folketinget jo konkludere på ryggen af den forundersøgelse, om man synes, at der er behov for yderligere undersøgelse.

Min holdning som justitsminister, som er bekendt med sagens fakta, er, at jeg ikke ser et behov for det. Men jeg har naturligvis respekt både for Folketingets beslutning om at etablere en forundersøgelse, men også for de beslutninger, som Folketinget i øvrigt måtte træffe.

Kl. 20:01

Anden næstformand (Jeppe Søe):

Så er det fru Karina Lorentzen Dehnhardt.

Kl. 20:01

Karina Lorentzen Dehnhardt (SF):

Jamen jeg forstår, at ministeren ikke vil udvide undersøgelsen her. Men så vil jeg gerne prøve noget andet. Giver f.eks. Samsam-sagen og den omtale, der har været af sagen, anledning til at styrke Tilsynet Med Efterretningstjenesterne? Altså, jeg tænker: Kunne det så være en farbar vej? Hvis ikke det skal undersøges, må man jo have et sted, hvor man ved at der er nogen, der kan undersøge det. Og sådan som tilsynet er skruet sammen i dag, kan tilsynet lige præcis ikke gå ind i sådan nogle sager. Kunne det være en farbar vej at give dem lov til det?

Kl. 20:01

Anden næstformand (Jeppe Søe):

Ministeren.

Kl. 20:01

Justitsministeren (Peter Hummelgaard):

Jamen altså, jeg tror i det hele taget, det må være en fælles opgave for Folketinget set i lyset af de diskussioner, der har været – og der kan vi jo altid diskutere med hinanden, hvem der har ret og hvem der tager fejl og hvem der bærer ved til bålet og alt muligt andet. Men jeg synes, at fru Karina Lorentzen Dehnhardt har ret i, at oven på nogle af de her forhold, så giver det god mening at diskutere de fremadrettede rammer både for Tilsynet Med Efterretningstjenesterne, men sådan set også for Udvalget vedrørende Efterretningstjenesterne. Og det vil vi jo selvfølgelig tage initiativ til på et givent tidspunkt.

Kl. 20:02

Anden næstformand (Jeppe Søe):

Spørgeren.

Kl. 20:02

Karina Lorentzen Dehnhardt (SF):

Det synes jeg lyder godt. For hvis vi kan komme videre ad den vej, vil man være betrygget ved, at der i det mindste er et sted, som kan tage noget op, der opstår i pressen, og så kan vi andre leve med ro i sjælen ved at vide, at det er der nok nogle, der har undersøgt. Men lige præcis i dag er det jo sådan, at Tilsynet Med Efterretningstjenesterne jo faktisk ikke kan gå ind i eventuelle sager om agenter, fordi det, som tilsynet skal undersøge, er persondata. Og det var noget, som jeg allerede problematiserede, dengang vi skabte tilsynet. For jeg synes jo ikke, der skal være begrænsninger på, hvad et tilsyn kan gå ind i; så er det, man risikerer at få spekulationer om alle mulige sager i offentligheden. Og det er ikke gavnligt for tjenesterne.

Kl. 20:03

Anden næstformand (Jeppe Søe):

Ministeren.

Kl. 20:03

Justitsministeren (Peter Hummelgaard):

Jamen altså, som sagt: Jeg tror, det vil være gavnligt – også bredere i Folketinget – at diskutere de fremadrettede rammer både for Tilsynet Med Efterretningstjenesterne, men sådan set også for Udvalget vedrørende Efterretningstjenesterne.

 Nu har jeg siddet og lyttet til hele debatten og i al respekt vil jeg dog samtidig sige: Vi er jo alle sammen – både som medlemmer af Folketinget, som partiledere, som tidligere medlemmer af regeringer og alt muligt andet – ansvarlige for, hvad det er for nogle myter, vi også selv er med til at bære frem. Og det er ikke nogen anklage mod nogen konkrete personer, men mere for at sige, at det bliver sagt fra mange ordførere her under debatten i dag, at der er en masse konspirationer derude. Jo, jo, men vi bestemmer jo også selv herinde i salen, i hvilket omfang vi bærer ved til bålet.

Kl. 20:03

Anden næstformand (Jeppe Søe):

Hr. Alex Vanopslagh.

Kl. 20:03

Alex Vanopslagh (LA):

Jeg ved ikke, om man kan kalde det konspirationer. Det er jo ikke et konspirationsteoretisk segment. Men lad det ligge.

Jeg har simpelt hen brug for at forstå, hvorfor det er, regeringen mener, at man ikke med den her kommissionsundersøgelse kan undersøge det forløb, der førte til beslutningen om at igangsætte en overvågning og aflytning af Lars Findsen. Jeg hører ministeren sige, at det skyldes, at man ikke vil forstyrre den igangværende retssag. Retssagen står til at gå i gang mod slutningen af året, og hvis man skulle vente, til efter en kommission var færdig, skulle man udskyde retssagen et halvt år. Er det det, der er regeringens argument – at hvis man udskyder den retssag et halvt år, så har det katastrofale konsekvenser? Eller er det mere, at hvis Lars Findsen bliver dømt – ha, nu har vi ham, han har fortalt sin mor om kabelsamarbejdet – så er det slet ikke relevant at undersøge regeringens rolle i det her? Hvorfor er det, at man ikke kan undersøge det nu?

Kl. 20:04

Anden næstformand (Jeppe Søe):

Ministeren.

Kl. 20:04

Justitsministeren (Peter Hummelgaard):

Jeg synes – og det kan sagtens være, at det er en del af debatformen – med al respekt, at allerede i den tonalitet, der er i spørgsmålet, bliver der jo lidt båret ved til en forestilling om, at denne her regering eller andre regeringer skulle have en eller anden interesse i personforfølgelse af navngivne personer. Jeg ved ikke, hvad der kategorien for konspiration er. Umiddelbart ville jeg vurdere, at det var tæt på.

Når vi har valgt at afgrænse undersøgelsen, som vi har, er det netop i respekt for, at anklagemyndigheden har valgt at rejse tiltale og der står en straffesag over for at skulle gå i gang, og i øvrigt at nogle af de spørgsmål, som hr. Alex Vanopslagh og også andre herinde i salen efterspørger svar på, i et vist omfang vil blive besvaret ved udfaldet af den retssag.

Kl. 20:05

Anden næstformand (Jeppe Søe):

Spørgeren.

Kl. 20:05

Alex Vanopslagh (LA):

Så det er ikke bekymring hos regeringen for at måtte udskyde retssagen. Det er det, at hvis retssagens udfald er, at Lars Findsen kendes skyldig i det, han er endt med at være tiltalt for – man har jo droppet en del af sigtelserne – ja, så er der ingen grund til at undersøge andet. Er det korrekt forstået, at så mener regeringen ikke, at man skal undersøge, hvad der har ført til beslutningen om at igangsætte overvågningen af Lars Findsen?

Kl. 20:06

Anden næstformand (Jeppe Søe):

Ministeren.

Kl. 20:06

Justitsministeren (Peter Hummelgaard):

Det kan jeg jo ikke på forhånd konkludere. Det er jo derfor, at en række af også regeringspartiernes ordførere dygtigt, synes jeg, har redegjort for, at når der så måtte være faldet dom i den retssag, der står over for at skulle til at gå i gang, så giver det god mening for Folketinget at sætte sig sammen og vurdere, om der er behov for at undersøge yderligere.

Kl. 20:06

Anden næstformand (Jeppe Søe):

Så er det fru Zenia Stampe.

Kl. 20:06

Zenia Stampe (RV):

Jeg hørte justitsministeren sige, at vi er nogle her, der bærer ved til konspirationsteorier og myter. Deri hørte jeg en vis bebrejdelse. Så vil jeg bare lige minde om, at det jo også er Folketinget, der i et eller andet omfang skal kontrollere regeringen, og vi hører ikke myter. Vi hører, at tidligere efterretningschefer, tidligere departementschefer rejser mistanke om, at det her skyldes et system, der dækker over sig selv, dækker over egne fejl. Vi ville jo svigte vores ansvar, hvis ikke vi tog det alvorligt. Altså, undskyld, jeg synes, det er en lillebitte smule grinagtigt, selv om der overhovedet ikke er noget sjovt i den her sag. Vi har justitsministeren – og det overrasker mig faktisk – der står på talerstolen og siger: Jeg kender fakta, og fordi jeg kender fakta, synes jeg ikke, at der er grundlag for at lave en undersøgelse.

Det er da magtfuldkommenhed.

Kl. 20:07

Anden næstformand (Jeppe Søe):

Tak. Ministeren.

Kl. 20:07

Justitsministeren (Peter Hummelgaard):

Det var faktisk ikke det, jeg sagde. Det, jeg sagde, var, at regeringen havde besluttet, at man ikke ville nedsætte en undersøgelseskommission vedrørende den benævnte Ahmed Samsam, som der blev spurgt ind til. Der har Folketinget så besluttet at igangsætte en forundersøgelse i regi af Granskningsudvalget, og det sagde jeg samtidig at jeg har en meget stor respekt for. Jeg kommer til, sammen med i øvrigt andre af regeringens ministre, at stille loyalt op og besvare de spørgsmål, vi kan, fra Folketingets partier og i øvrigt også forsøge at få afdækket de svar, som Folketinget måtte bede om – selvfølgelig under de meget strenge hensyn til fortrolighed og nationens sikkerhed. Så jeg tror, fru Zenia Stampe har hørt mig forkert, hvis det er den udlægning, hun har af mine ord fra talerstolen.

Kl. 20:08

Anden næstformand (Jeppe Søe):

Spørgeren.

Kl. 20:08

Zenia Stampe (RV):

Men hvordan vil justitsministeren sikre, at der ikke i offentligheden er tvivl om sagligheden i beslutningen om at iværksætte overvågning og aflytning af Lars Findsen? Det er jo et af de centrale spørgsmål her. Hvordan vil hr. Peter Hummelgaard og regeringen sikre, at vi folkevalgte i Folketinget og offentligheden, pressen osv. stoler på, at der ikke blev iværksat de her meget vidtgående indgreb i friheden ud fra usaglige hensyn?

Kl. 20:09

Anden næstformand (Jeppe Søe):

Tak. Ministeren.

Kl. 20:09

Justitsministeren (Peter Hummelgaard):

Det er jo i virkeligheden langt hen ad vejen mit svar til hr. Alex Vanopslagh. Vi har sagt, at vi synes, det er relevant at se på, om der blev taget usaglige hensyn i forbindelse med hjemsendelsen af de ledende medarbejdere i Forsvarets Efterretningstjeneste. De spørgsmål i den anden del, som fru Zenia Stampe efterlyser svar på, vil udfaldet af den verserende retssag jo i et vist omfang svare på.

Kl. 20:09

Anden næstformand (Jeppe Søe):

Der er ikke flere, der har bedt om ordet. Tak til justitsministeren.

Forhandlingen er sluttet.

Jeg foreslår, at lovforslaget henvises til Udvalget for Forretningsordenen. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

9) 1. behandling af beslutningsforslag nr. B 38:

Forslag til folketingsbeslutning om id-kort til de mest udsatte borgere med stofmisbrug.

Af Karina Lorentzen Dehnhardt (SF) m.fl.

(Fremsættelse 22.02.2023).

Kl. 20:10

Forhandling

Anden næstformand (Jeppe Søe):

Forhandlingen er åbnet, og den første, der får ordet, er social- og boligministeren.

Kl. 20:10

Social- og boligministeren (Pernille Rosenkrantz-Theil):

Tak for initiativet til at tage den her debat. Efter min mening er det jo for sjældent, at vi tager de her fundamentale debatter om nogle af de borgere i vores samfund, som er allermest udsat, og ikke desto mindre er det lige præcis den gruppe, vi skal måle os selv på som samfund, hvis vi skal vide, hvordan det står til med det gamle Dannevang. Med det her beslutningsforslag ønsker forslagsstillerne at pålægge regeringen inden udgangen af 2023 at fremsætte lovforslag, der indebærer, at de mest udsatte borgere med stofafhængighed kan få udleveret et id-kort, så de undtages fra sanktioner og bøder og konfiskation af narkotika til eget forbrug.

Når vi taler om de mest udsatte borgere med stofafhængighed, taler vi om mennesker, som lever ofte ufattelig kaotiske liv, og de kan have flere massive udfordringer, hvor hver enkelt af de udfordringer vi taler om, egentlig er nok i sig selv, men de har dem bare til bunke – altså både stofafhængigheden og hjemløsheden og den psykiske sygdom osv. osv. For manges vedkommende har de levet kaotisk og på gaden og på måder, som de fleste af os lever utrolig langt væk fra i hverdagen. Jeg mener ikke, at vi som samfund har været gode nok til at gribe, og jeg mener ikke, at vi har været gode nok til at skabe den rigtige ramme for den gruppe i vores befolkning. Det meste af vores lovgivning er lavet for den almindelige danske befolkning, så at sige, den pæne middelklasse, hvis man må være så fri, og så har man overset det faktum, at der er en gruppe borgere, for hvem det er fuldstændig umuligt at reagere på den lovgivning, som alle andre mennesker kan reagere på. Derfor bliver reglerne til snubletråde for den enkelte i stedet for at blive til det velfærdssamfund, der gerne skulle gribe dem, når tingene er svære. Derfor kan det heller ikke overraske, at vi fra regeringens side er fuldstændig enig med forslagsstillerne i, at de mest udsatte borgere med stofafhængighed selvfølgelig skal sikres langt større værdighed og langt bedre hjælp, og at vi skal have forandret reglerne på en måde, så det ikke er snubletråde, men så det faktisk bliver et samfund, der griber de enkelte borgere.

Så er spørgsmålet om id-kortet blevet rejst, og i den foreslåede form er det for så vidt blevet afsøgt. I forbindelse med det har en bred kreds af aktører på området i regi af den arbejdsgruppe, der blev nedsat på baggrund af det tidligere beslutningsforslag omkring samme emne, siddet med det, og her var der enighed om, at id-kortet ikke er den bedst egnede løsning i forhold til at sikre, at det eksisterende system, hvor politiet kan give udsatte borgere advarsler frem for bøder for besiddelse af stoffer til eget forbrug, fungerer efter hensigten. Det er jo så, på trods af at det system egentlig har til hensigt at sikre, at der tages særlige hensyn til udsatte borgere, hvis besiddelse af stoffer til eget forbrug er et udslag af en stærk afhængighed, og det er jo i sagens natur en følgevirkning af, at man har haft et længere og vedvarende misbrug. I forbindelse med arbejdsgruppen blev det fra myndighedernes side anerkendt, at politiet kan blive bedre til at anvende advarselsreglen i lov om euforiserende stoffer, når betingelserne var opfyldt, og Rigspolitiet har derfor på baggrund af arbejdsgruppen i og for sig iværksat yderligere tiltag for at få det eksisterende system til at virke. Dem vil jeg bare lige nævne, så det står klart, at der faktisk er sket forskellige ting i den retning.

For det første er Rigspolitiet i samarbejde med Rigsadvokaten i færd med at udarbejde beskrivelser til samtlige politikredse, hvor der henstilles til, at kredsene over en passende periode i relevante afdelinger øger opmærksomheden på brugen af advarsler til socialt udsatte borgere med stofmisbrug, og det vil blive sendt i løbet af foråret. For det andet har Rigspolitiet sat yderligere fokus på advarselsreglen i forbindelse med undervisning på politiskolen, og med undervisningen på basisuddannelsen på politiskolen har man styrket muligheden for at meddele advarsler til socialt udsatte borgere med stofmisbrug, sådan at alle nye betjente får kendskab til advarselsreglen. Det er selvfølgelig et rigtig vigtigt skridt i forhold til at styrke retssikkerheden for den her gruppe.

Men når det er sagt, mener vi ikke fra regeringens side, at det er gjort med det, og derfor lægger vi også op til at gå meget videre i forbindelse med det regeringsgrundlag, der er vedtaget, og der er det altså klart regeringens prioritering og vores ambition, at de mest udsatte borgere i Danmark ikke længere skal opleve samfundets velmente regler som snubletråde, men faktisk som et system, der tager udgangspunkt i dem som borgere, og som skal være et velfærdssamfund for dem også. Derfor har vi egentlig slået brød op, som jeg opfatter som væsentligt mere ambitiøst end det, det ligger i det her beslutningsforslag, og det vil sige, at jeg på den ene side har en opfattelse af, at vi har et regeringsgrundlag, som vil gå vanvittig langt, mens vi her har et beslutningsforslag, der vil tage nogle få skridt, og jeg mener altså, at vi skal gå hele den vej, der er lagt op til i regeringsgrundlaget, og det kommer formodentlig til at indbefatte meget store dele af det, der ligger i det her beslutningsforslag.

Kl. 20:15

Derfor har jeg faktisk syntes, at det var lidt mærkeligt at gå ned og stemme det ned, for jeg synes, at de tanker, der ligger i det her, er et af de skridt, som har været diskuteret i socialpolitikken længe, og jeg synes, at vi er klar til at tage nogle flere skridt end det. Derfor vil jeg dels give tilsagn om, at vi selvfølgelig fra regeringens side indkalder alle Folketingets partier, herunder selvfølgelig beslutningsforslagsstillerne, og at vi fra regeringens side kommer med et udspil. Jeg vil derfor i den forbindelse foreslå, at vi måske tager forslaget tilbage i udvalget og ser, om vi kan få lavet en fælles beretning på det her.

Normalt, når vi har mindretalsregeringer, vil det være den måde, vi gør det på, men nu er det første gang, i hvert fald på mit område, vi står med et beslutningsforslag i den nye parlamentariske situation, jeg synes måske, at det her er et af de oplagte steder, hvor vi kunne lave en fælles beretning, for jeg tror sådan set, at vi på lange stræk vil det samme. Jeg tror så, at der vil være overlap på nogle af redskaberne, og så vil der være nogle ting, hvor jeg faktisk synes vi skal gå lidt videre, og hvor de ting, man får ud af at have et socialt id-kort, skal være nogle flere end det, der lægges op til her. Det synes jeg vi skal tage fat om i stedet for. Så det tror jeg var de indledende bemærkninger. Tak for ordet.

Kl. 20:16

Anden næstformand (Jeppe Søe):

Fru Karina Lorentzen Dehnhardt.

Kl. 20:17

Karina Lorentzen Dehnhardt (SF):

Jeg må indrømme, at jeg ikke helt ved, om jeg kan have tillid til, at endnu en beretning kan løse det her problem. Vi ventede i 3 år på, at initiativet kunne blive udmøntet i forståelsespapiret, og det blev det ikke. Så stillede vi et forslag, og vi lavede en beretning om en arbejdsgruppe, og nu kan jeg læse op fra et høringssvar til arbejdsgruppen fra nogle af de organisationer, som ministeren siger ikke synes at id-kortet er den bedste løsning. De siger:

Processen har i praksis ikke haft karakter af en arbejdsgruppe. Myndighederne er modvillige mod at anerkende problemets karakter og omfang. Det har ikke været muligt at nå til enighed om tiltag, som kan sikre en korrekt sagsbehandling. Det har ikke været en mulighed at få en dialog om en præcisering af lovteksten. Den foreslåede ordning med id-kortet er ikke blevet konkretiseret.

Hvad er det, ministeren vil have mig til at tro nu ændrer sig, når Socialministeriet og Justitsministeriet sidder for bordenden af en forhandling omkring det her? Det er de samme ministerier, som har været med til at blokere for en løsning.

Kl. 20:18

Anden næstformand (Jeppe Søe):

Tak. Ministeren.

Kl. 20:18

Social- og boligministeren (Pernille Rosenkrantz-Theil):

Ja, jeg ville i hvert fald ikke mene, at en beretning ændrede på noget som helst. Jeg har aldrig hørt om, at en beretning ændrede på noget som helst ude i virkeligheden. Så for de udsatte borgere, vi taler om, er det, der ændrer noget, jo, at vi ændrer på de rammer, der er for dem i virkeligheden. Det er det, der forandrer på det.

Så det, som jeg giver et tilsagn og et tilbud om her, er jo, at vi i fællesskab får lavet en beretning på det, forud for at vi går i gang med nogle forhandlinger. Hvis SF's ordfører ikke er interesseret i at deltage i det, er det jo selvfølgelig fuldstændig fair and square. Det ændrer altså ikke på, at regeringen kommer til at indkalde til de forhandlinger. Dem håber jeg så til gengæld at SF har et ønske om at deltage i.

Kl. 20:18

Anden næstformand (Jeppe Søe):

Spørgeren.

Kl. 20:18

Karina Lorentzen Dehnhardt (SF):

Ja, det vil jo da være noget helt nyt at blive indkaldt til forhandlinger om det. Vi har ventet ret længe på en løsning her. I 16 år har vi haft et system, hvor politiet kunne give advarsler i stedet for straf til lige præcis den her gruppe, og så får jeg simpelt hen et svar fra Justitsministeriet om, at man sådan set i virkeligheden ikke kan give advarsler, fordi man ikke har adgang til de oplysninger, som skal til, for at man kan undlade at give den her straf til borgerne.

Hvordan skal borgerne, hvordan skal vi have tillid til, at vi den her gang når i mål med noget, der virker for den her gruppe? Nu har vi prøvet et forståelsespapir og én beretning, og nu opfordrer ministeren til en beretning mere.

Kl. 20:19

Anden næstformand (Jeppe Søe):

Tak. Ministeren.

Kl. 20:19

Social- og boligministeren (Pernille Rosenkrantz-Theil):

Nej, jeg opfordrer sådan set Folketingets partier til at dukke op til de forhandlinger, vi indkalder til, og så var det egentlig et forsøg på en fremstrakt hånd til SF – det kan jeg godt høre slet ikke bliver modtaget på den måde – om, at vi i forbindelse med det her beslutningsforslag kan lave en fælles beretning. Men det er klart, at hvis SF fik ikke vil det, nøjes jeg med at indkalde til forhandlingerne. For det er jo trods alt dem, der fører til det resultat, vi gerne skal frem til.

Kl. 20:19

Anden næstformand (Jeppe Søe):

Dermed siger jeg tak til ministeren. Nu går vi i gang med ordførerrækken, og første ordfører på talerstolen er fru Maria Durhuus fra Socialdemokratiet.

Kl. 20:20

(Ordfører)

Maria Durhuus (S):

Jeg har som sygeplejerske arbejdet inden for misbrugsområdet i mange år. Jeg har set mennesker i en daglig kamp med misbrug og de mange konsekvenser, et misbrug har for både dem og deres nærmeste. Derfor er jeg glad for, at der i regeringsgrundlaget lægges op til en ny indsats for de mennesker, hvor misbrug og udsathed skaber en kaotisk og sårbar tilværelse. For de skal mødes med en helt anden indsats og et helt andet menneskesyn end det, de mødes med i dag. Vi skylder dem en ny politik, hvor værdighed og ligeværd er nøgleordene.

Forslaget her handler om at udstyre stofmisbrugere med et id-kort, så de ikke udsættes for sanktioner fra politiets side og kan opbevare narkotika til eget forbrug. Jeg har sympati for ønsket om at møde målgruppen med støtte frem for sanktioner, men er det den eneste rigtige indsats? For hvad er signalet, vi sender, når vi som samfund udstyrer nogle af vores mest udsatte mennesker med et id-kort alene? Id betyder jo også identitet, og mener vi virkelig, at vi skal udstede et identitetskort til borgere på baggrund af deres stofmisbrug? Er det det, vi som samfund skal definere dem ud fra?

Jeg tror, vi kan gøre det bedre. Jeg ønsker, at vi en gang for alle får lavet en politik, en samfundsretning, hvor vi ikke længere ekskluderer de mennesker, der har allermest brug for fællesskabet, allermest brug for forståelse, for sundhedsydelser og sociale sikkerhedsnet. Tiden er her nu, som vi hører ministeren sige, til at vise dem, at livet ikke er en kamp mod samfundet, men at velfærdssamfundet også er en medspiller hen mod et værdigt liv; til at vise dem, at vi som samfund ser dem, og at vi vil dem.

Som sagt forstår jeg godt intentionen i SF's forslag. Politik og praksis er bare til tider forskelligt. For hvor meget misbruger skal man være for at få et kort? Hvem skal vurdere det? Hvor langt i afvænning skal man være, før man skal aflevere det, og kan man få det igen ved tilbagefald? Kan man få et nyt, hvis man taber det?

Jeg har som menneske uendelig svært ved det, hvis vi politisk skal give et andet menneske en identitet som udsat, uden at der følger tiltag med – tiltag og vilje til at vise dem vejen ud af et stofmisbrug eller give dem stabilitet og en exit ud af den verden, der følger med; en vilje til at give dem ret til sundhed og værdighed og ikke mindst miljøer, hvor mennesker kan gro.

Det er ikke første gang, debatten er her i Folketinget, og som forslagsstillerne skriver i beslutningsforslaget, blev der i kølvandet på den seneste debat nedsat en arbejdsgruppe med flere ministerier, styrelser, politiet og en række civilsamfundsorganisationer, der arbejder med udsatte borgere. Så vi skal ikke basere løsningerne på vores egne mavefornemmelser; vi skal lytte til de mennesker, der arbejder med problemstillingerne til daglig.

Af deres afrapportering fremgår det bl.a., at der blandt civilsamfundsorganisationerne er bred enighed om, at id-kortet ikke er den bedst egnede løsning for at sikre, at eksisterende systemer kommer til at fungere efter hensigten. Der peges bl.a. på de bekymringer, jeg tidligere har nævnt, med stigmatisering og administration. Der peges også på, at id-kortet kan blive en handelsvare, og at det kan blive udnyttet af de kriminelle bander, som vil presse stofmisbrugere med id-kort til at opbevare narkotika. Det kan altså ramme mennesker, som vi gerne vil hjælpe, på en helt uventet måde, og det kan samtidig også skabe et paradoks i kampen mod organiseret kriminalitet og handel med stoffer.

Når det er sagt, peger rapporten også på, at der er rum til forbedringer inden for de nuværende regler, så politiet i højere grad end i dag kan gøre brug af såkaldte advarselsregler i loven om euforiserende stoffer frem for at uddele bøder. Det har Rigspolitiet anerkendt, og der er sat gang i en lang række tiltag for at oplyse mere om muligheden. Jeg har selv besøgt flere steder med stofindtagelsesrum og opholdstilbud, og jeg hører, at der er et samarbejde derude – der er en forståelse for den her gruppe af mennesker. Så der er et fundament at bygge på.

Det fremgår af regeringsgrundlaget, at vi vil give de mest udsatte stofmisbrugere et id-kort, der skal sikre dem mere hjælp og værdighed, og derfor håber vi meget i Socialdemokratiet, at vi sammen kan blive enige om en beretning i forhold til B 38, så vi sammen kan sikre en styrkelse af indsatsen for de mest udsatte borgere, for der er behov for mere end et id-kort. Der skal arbejdes videre med afrapporteringer, og vi skal arbejde med en ny politik, så vi får mere fokus på, hvordan vi kan sikre de mest udsatte borgere mere værdighed og ikke mindst lighed i adgangen til sundhed. Mennesker med et misbrug, mennesker med udsathed skal ikke nøjes med en samfundsidentifikation til mødet med politiet; de skal mødes som hele mennesker, uanset hvad der har bragt dem i den situation, de står i nu. Det arbejde ser jeg meget frem til, og jeg håber, at et bredt flertal i Folketinget vil bakke op herom. Tak til formanden for ordet, og tak til SF for at sætte fokus på mennesker med udsathed og misbrug.

Kl. 20:25

Anden næstformand (Jeppe Søe):

Tak for den første ordførertale. Nu er der spørgsmål fra salen, og det første er fra fru Karina Lorentzen Dehnhardt.

Kl. 20:25

Karina Lorentzen Dehnhardt (SF):

Ja, det er jo næsten lidt unfair, at jeg stiller spørgsmål til ordføreren, når det er den første tale. Men jeg prøver alligevel. For jeg lagde mærke til, at det, ordføreren sagde var, at man jo ikke skal basere det her på mavefornemmelser. Så jeg vil bare høre, om det var baseret på mavefornemmelser, da fru Mette Frederiksen i sin tid gik ud og foreslog det her id-kort.

Kl. 20:26

Anden næstformand (Jeppe Søe):

Ordføreren.

Kl. 20:26

Maria Durhuus (S):

Det er jo ikke en mavefornemmelse, når der i regeringsgrundlaget bliver skrevet om et id-kort, der skal sikre værdighed. Jeg skal ikke gøre mig klog på statsministerens mavefornemmelse, men statsministeren har jo været ude og har set, hvad der sker, bl.a. på Vesterbro, men også i de udsatte miljøer.

Det, jeg står og siger i min tale, er, at id-kortet godt kan være en del af løsningen, men den kan ikke stå alene. For der er ikke automatisk værdighed forbundet med et id-kort.

Kl. 20:26

Anden næstformand (Jeppe Søe):

Spørgeren.

Kl. 20:26

Karina Lorentzen Dehnhardt (SF):

Nej, men nu var det jo et id-kort, som statsministeren foreslog, og som kom i forståelsespapiret. Men jeg vil så godt spørge om en anden ting. For jeg tror, at noget af det, der blokerer for, at vi får en løsning, og som gør, at vi bliver ved med at kredse rundt omkring det her, er Justitsministeriet og det er politiet.

Synes ordføreren, at det er fornuftigt, at politiet ligesom skal have lov til alene at svinge taktstokken over det her område, mens de her borgere ikke rigtig får den værdighed, de har krav på?

Kl. 20:27

Anden næstformand (Jeppe Søe):

Ordføreren.

Kl. 20:27

Maria Durhuus (S):

Jeg tror, det er rigtig, rigtig vigtigt, at vi i så mange partier som overhovedet muligt kommer til et forhandlingsbord og får snakket om en ny politik for de her mennesker, så det ikke er et id-kort, der skal hele systemet rundt, og vi tænker, at det er det, politiet svinger taktstokken for. For der er mange, mange ting, vi bliver nødt til at kigge på ud over et id-kort.

Så spørger du mig, om politiet og Justitsministeriet skal bestemme. Det mener jeg at de skal inden for deres områder, men jeg mener også, at vi i meget større grad skal kvalificere en helhedsorienteret politik. Og jeg ved jo også fra mine mange år inden for sygeplejerskemiljøet, hvor vigtigt det er, at det er helheden, vi snakker.

Kl. 20:28

Anden næstformand (Jeppe Søe):

Tak for det. Så er det fru Karina Adsbøl.

Kl. 20:28

Karina Adsbøl (DD):

Tak for det, og tillykke med ordførerens første tale. Jeg bliver bare lidt forvirret, når jeg hører Socialdemokratiet i forhold til det her. Det er jo ikke en ny diskussion; vi har tidligere debatteret og der er også tidligere lavet en beretning på det her. Så jeg vil godt følge op på fru Karina Lorentzen Dehnhardts spørgsmål: Har Socialdemokratiet ændret holdning i forhold til det, Mette Frederiksen var ude at sige om netop det her id-kort?

Den anden ting, ordføreren siger i sin ordførertale, er, at det ikke kan stå alene. Men jeg tænker heller ikke, når man fremsætter et forslag i Folketingssalen, at det bare skal være sådan, at man ikke kan lave andre gode tiltag. Det er det samme, når man fremsætter lovforslag; så kan man også stille ændringsforslag for at gøre lovforslaget bedre. Så kan ordføreren ikke gøre mig lidt klogere på, om Socialdemokratiet ønsker et id-kort, eller om de ikke ønsker et id-kort?

Kl. 20:29

Anden næstformand (Jeppe Søe):

Ordføreren.

Kl. 20:29

Maria Durhuus (S):

Vi ønsker en samlet politik inden for området. Om det medfører, at man skal have en form for identifikationskort for at kunne få tilbud om social støtte og sundhedsydelser, som er tilpasset det, man som menneske med et kaotisk liv og en udsathed er i, så vil det blive et id-kort. Vi ønsker bare ikke, at et id-kort skal være det eneste tilbud, du får til mødet med politiet, til mødet om, om du skal have sanktioner eller du skal have støtte. Så hvordan den reelle politik kommer til at se ud, når den er færdig, skal vi jo sammen finde ud af.

Så hvis det er vigtigt for ordføreren at vide, om de får et id-kort eller ej, så kan jeg sige, at jeg ikke ved, om de får et id-kort. Men jeg kan sige, at vi holder fast i vores regeringsgrundlag om, at vi vil noget mere end blot et id-kort.

Kl. 20:30

Anden næstformand (Jeppe Søe):

Fru Karina Adsbøl.

Kl. 20:30

Karina Adsbøl (DD):

I Danmarksdemokraterne møder vi gladelig op til forhandlinger. Men det, jeg undrer mig over, er bare, at Mette Frederiksen jo har været ude og tale for et id-kort. Samtidig siger ordføreren også, at det godt kan være, at det bliver et id-kort, men der skal mere til. Men så er det bare sådan, at det her beslutningsforslag handler om id-kort. Så har jeg bare lidt svært ved at finde ud af holdningen fra Socialdemokratiet, altså om man ønsker et id-kort sammen med nogle andre tiltag, eller om man ikke ønsker det. Så spørgsmålet er bare: Ønsker man et id-kort, ja eller nej?

Kl. 20:30

Anden næstformand (Jeppe Søe):

Ordføreren.

Kl. 20:30

Maria Durhuus (S):

Det gør vi ikke så, hvis det er det, du spørger om – om vi ønsker et id-kort ud fra det her beslutningsforslag. Vi vil gerne have et samlet tiltag for de her mennesker, og jeg kan ikke fortælle dig, hvordan de så skal identificere sig. Men i forhold til det her, B 38, vil vi meget hellere lave en beretning. Og vi vil egentlig meget, meget hellere starte en forhandling op om en politik, der favner hele mennesket og ikke kun et id-kort.

Kl. 20:31

Anden næstformand (Jeppe Søe):

Så er det hr. Torsten Gejl.

Kl. 20:31

Torsten Gejl (ALT):

Tak. Og tak for talen. Det lyder, som om ordføreren mener, at det eneste, SF nogen sinde vil gøre i den her verden for mennesker med et stofmisbrug, er at give dem et id-kort. Mener ordføreren virkelig, at det er det eneste bud, der skulle komme fra SF, og at det her beslutningsforslag siger, at det her skal stå fuldstændig alene? Eller kan ordføreren forestille sig, at også SF måske har tænkt, at der skulle andre indsatser til?

Kl. 20:31

Formanden (Søren Gade):

Ordføreren.

Kl. 20:31

Maria Durhuus (S):

Nej, jeg mener bestemt ikke, at SF kun vil have det her, men det er jo det forslag, vi behandler i dag. Det er forslaget om id-kort til stofbrugere. Jeg er meget, meget positiv over for, at forslaget bliver rejst, som jeg også siger i min tale, og jeg håber rigtig meget, at SF tager imod invitationen fra ministeren om at komme med til, at vi sammen kan lave en bredere og bedre politik, end vi har haft i Danmark i rigtig mange år.

Kl. 20:32

Formanden (Søren Gade):

Hr. Torsten Gejl.

Kl. 20:32

Torsten Gejl (ALT):

Kan ordføreren nævne bare én positiv ting ved SF's forslag om id-kort, som det ser ud nu?

Kl. 20:32

Formanden (Søren Gade):

Ordføreren.

Kl. 20:32

Maria Durhuus (S):

Jeg kan nævne, at jeg selvfølgelig synes, det er positivt, at vi begynder at snakke støtte frem for sanktioner. Som ordfører på det her område må jeg også bare sige, at der er mange andre ting end støtte i forhold til ordensreglementet og til lovgivningen omkring besiddelse af stoffer.

Kl. 20:32

Formanden (Søren Gade):

Fru Katrine Daugaard, Liberal Alliance.

Kl. 20:33

Katrine Daugaard (LA):

Først og fremmest tillykke med den første ordførertale.

Jeg bliver også lidt forvirret. For på den ene side hører jeg ordføreren sige, at I godt kan se id-kortet blive en del af en løsning, I finder på senere hen, og på den anden side bliver der talt om bekymringer i forhold til udstedelse af et id-kort. Men vi har jo mange forskellige id-kort. Vi har pas, vi har kørekort, vi har det gule sygesikringsbevis, vi har endda mulighed for at donere vores organer væk. Det kan vel laves sikkert.

Kl. 20:33

Formanden (Søren Gade):

Ordføreren.

Kl. 20:33

Maria Durhuus (S):

Det kan det. Der er bare stadig væk en anden stigmatisering i at få et id-kort, som du skal have, fordi du enten har et forbrug af narkotika eller du er særligt udsat eller har et meget, meget udsat liv. Selvfølgelig kan det laves sikkert, men jeg må også bare ud fra egne erfaringer sige, når man arbejder med mennesker, der er på den her side af livet, som mange af de meget kaotiske mennesker er, at det så ikke er et id-kort, et pas, en telefon eller andet, der lige ligger først for. Så der er ligesom et behov for, at vi får lavet en ordning, der favner det hele menneske, og ikke kun et id-kort.

Kl. 20:34

Formanden (Søren Gade):

Fru Katrine Daugaard.

Kl. 20:34

Katrine Daugaard (LA):

Men man kan jo selvfølgelig bygge mere ovenpå, ligesom der også er blevet foreslået her fra flere ordføreres side. Når det er sagt, vil jeg vende tilbage til id-kortet. Altså, det er jo en hjælp, det er jo ikke en stigmatisering. Det er jo ment som værende en hjælp på samme måde, som et blindeskilt er det for en blind, altså at andre mennesker kan forholde sig til, at der her er en udsat, som der måske skal tages hensyn til på en anden måde.

Kl. 20:35

Formanden (Søren Gade):

Ordføreren.

Kl. 20:35

Maria Durhuus (S):

Det er korrekt. Men jeg må så også sige, at der, hvis man er blind, er en række andre foranstaltninger for en i Danmark, end at man ikke får en bøde af politiet for at gå over for rødt lys. Så der er også andre tiltag, når du er blind og du signalerer, at der er behov for hjælp, mens det er en anden gruppe, når vi taler om mennesker med udsathed og med stofmisbrug.

Kl. 20:35

Formanden (Søren Gade):

Der er ikke flere korte bemærkninger, så vi siger tak til Maria Durhuus. Og jeg byder velkommen til den næste ordfører i rækken, fru Anni Matthiesen, Venstre.

Kl. 20:35

(Ordfører)

Anni Matthiesen (V):

Tak for det, formand. I Venstre mener vi, at uanset hvor i samfundet man befinder sig, skal det være en selvfølge, at man behandles med værdighed. Den her debat har der jo været tidligere her i salen. SF har tidligere fremsat et lignende forslag, og tak til SF for at rejse debatten igen her i aften.

Man siger, at et samfund skal kendes på, hvordan det behandler sine svageste. Og ja, i Danmark gør vi rigtig meget, også for den her gruppe af borgere, men jeg vil gerne starte med at sige, at vi sagtens kan gøre det meget bedre, og vi kan gøre endnu mere. Så vi er altså fra Venstres side enige med forslagsstillerne i, at det, der ligger i forslaget her, helt klart er noget af det, som vi skal have kigget på, og vi skal sikre en mere værdig og bedre hjælp til de mest udsatte borgere. Af samme grund er det jo også skrevet ind i regeringsgrundlaget.

For ikke at holde en lang, lang tale og gentage det, som både ministeren og den tidligere ordfører har sagt, tror jeg faktisk bare, jeg vil runde af med at sige, at jeg glæder mig rigtig meget til, at vi nu skal til at tage fat på det her område og forhåbentlig få gjort det endnu bedre, end vi gør i dag. Jeg håber, at alle Folketingets partier har lyst til at sætte sig ved forhandlingsbordet, og jeg har fået en melding om, at regeringen i hvert fald inden længe vil komme med et oplæg til, hvordan vi kan starte de her forhandlinger.

Det er op til SF's ordfører, om SF tænker, at det kunne være en fordel at lave en fælles beretning. Jeg forstår godt, at fru Karina Lorentzen Dehnhardt kan tænke: Det har vi jo allerede prøvet, så hvorfor skal vi gøre det igen? Men jeg vil bare sige, at for mig er det afgørende, at vi får taget fat på det her, og at vi måske også tør tænke på en lidt ny måde i forhold til at behandle de her mennesker med ekstra værdighed. Tak for ordet.

Kl. 20:38

Formanden (Søren Gade):

Tak for det. Der er en enkelt kort bemærkning. Fru Karina Lorentzen Dehnhardt, Socialistisk Folkeparti.

Kl. 20:38

Karina Lorentzen Dehnhardt (SF):

Tak for talen. Det lyder faktisk, som om Venstre er blevet lidt mere positivt stemt over for at gøre noget, end da vi sidst havde debatten. Der bliver snakket meget om, at vi skal gøre ting på en ny måde, eller at der skal være flere initiativer. Jeg synes ikke rigtig, vi er blevet klogere på her i dag, hvad det er for noget mere, der skal til. Så kunne Venstres ordfører måske løfte sløret lidt for de spændende ting, der skal ske på det her område? For jeg tror, vi alle sammen er optaget af mere værdighed for de her mennesker. Men hvad er det, man konkret vil gøre, som er meget mere end det her?

Kl. 20:38

Formanden (Søren Gade):

Ordføreren.

Kl. 20:38

Anni Matthiesen (V):

Tak for spørgsmålet. Jeg kan sige, at det i hvert fald ikke var mig, der var ordfører på det her forslag, sidst vi stod i salen. Så jeg kan sige så meget, at ja, det er en ny socialordfører for Venstre, der holder talen i aften, og jeg er i hvert fald indstillet på, at vi nu går i gang med nogle gode forhandlinger og forhåbentlig i enighed kan nå i mål med noget, der som sagt giver en bedre hånd til den her gruppe af mennesker. For vi ved, det er en gruppe, som jo har forskellige typer af udfordringer i livet.

Så kan jeg sige, at forventningens glæde som regel også er værd at tage med. Jeg kommer ikke til at gå ind og fortælle helt nøjagtigt, hvad der kommer i det udspil, som regeringen kommer med, men jeg håber, at SF's ordfører vil være med til at diskutere det, når det bliver præsenteret.

Kl. 20:39

Formanden (Søren Gade):

Fru Karina Lorentzen Dehnhardt.

Kl. 20:39

Karina Lorentzen Dehnhardt (SF):

Det er egentlig ret mageløst, at man ikke vil have det her id-kort; man vil have noget andet, men man vil heller ikke engang pege os i retning af, hvad det her større og mere og andet er. Vi kommer jo til at få den mistanke, at det mere handler om at dumpe det her forslag end om, at man har noget helt præcist og konkret andet, man vil.

Jeg vil gerne spørge ordføreren, hvordan ordføreren har det med, at det tilsyneladende er politiet, som blokerer for en løsning. Politiet vil ikke have et id-kort, politiet vil ikke indføre en afkrydsning, og politiet vil ikke fremlægge dokumentation for, hvordan de udfører arbejdet med at give advarsler i dag. Politiet er med andre ord ikke særlig samarbejdsvillige. Hvad tænker ordføreren om det?

Kl. 20:40

Formanden (Søren Gade):

Ordføreren.

Kl. 20:40

Anni Matthiesen (V):

Jeg vil starte med at sige til SF's ordfører, at jeg synes, det er forkert at være mistroisk. Hvem ved? Det kan jo være, at vi kommer med noget, der er bedre end det her id-kort. Altså, det er igen det med forventningens glæde.

Men jeg er enig med ordføreren og synes, det er problematisk, hvis det er sådan, at det er politiet, der spænder ben. Der håber jeg da så, at vi kan rykke sammen i Folketingssalen og få lagt nogle retningslinjer, så det er os, der sætter retningen.

Kl. 20:40

Formanden (Søren Gade):

Der er ikke flere korte bemærkninger. Vi siger tak til fru Anni Matthiesen. Jeg byder velkommen til den næste ordfører i rækken, fru Nanna W. Gotfredsen, Moderaterne.

Kl. 20:41

(Ordfører)

Nanna W. Gotfredsen (M):

Tak for ordet, formand. Det her tema i dette beslutningsforslag, B 38, står mig meget nær. Det har det gjort i mange år, og det er jeg ret sikker på at ordføreren for forslagsstillerne fra SF også ved alt om. Det var jo faktisk mig, der sammen med gode Gadejuristkollegaer tilbage i 2008 opdagede, at noget her så ud til at være helt galt. Stofbrugere blev igen og igen pålagt bøder, de ikke skulle have, for deres besiddelse af mindre mængder stof til eget brug. Og jeg tror, at jeg på den ene eller den anden måde stort set har været med i alt, der er prøvet uden større succes gennem årene, for at få den her, man kunne kalde det en slags mikroafkriminalisering fra 2007 til at fungere i overensstemmelse med lovgivers hensigt på en god, stofbrugervenlig vis.

Jeg var også med som gadejurist i den tværministerielle arbejdsgruppe, der fulgte af B 32, som blev fremsat tilbage i november 2021 og førstebehandlet i februar 2022. At der desværre også kom meget lidt ud af den øvelse, står rimelig klart. Så var jeg faktisk også med, da idéen om et id-kort første gang blev bragt frem. Det var tilbage i april 2019 på gaden på Vesterbro, i øvrigt også ledsaget af også flere andre gode idéer, som desværre bare heller ikke rigtig er kommet videre. Der var et krisecenter, gerne med én dør ind til hjælp til hvad som helst; der var forslag om fuldt stop for kontanthjælpssanktionering, for man skulle ikke stille dem over for krav, de ikke kunne honorere; der var retskrav på behandling i skærmet regi og en koordinerende sagsbehandler; der var alt muligt lækkert, som jeg gik og savnede i den sidste regeringsperiode blev gjort til virkelighed.

For det er jo det, der er den grumme virkelighed – bare se på dødstallet, der ligger temmelig højt og stabilt, uhyggelig højt – nemlig at når det kommer til vores allermest udsatte stofbrugere, er der uhyggelig meget, der bare ikke fungerer. Det er ikke alene i mødet med politiet. Det er også i mødet med kommunerne og hospitalerne og ude på akutmodtagelserne og under indlæggelse, i forhold til egen læge og i forhold til stofbehandling, særlig DAM-behandlingen, også kaldet heroinbehandling. Det er altså over hele linjen, at de bliver mødt som nærmest retsløse. Alene i forhold til retten til abstinensbehandling går det helt galt. Og det er jo nu engang alternativet til at skulle ud og lave penge, som det hedder, for at skaffe sig, hvad man har brug for, på det illegale stofmarked. Det er over hele linjen.

Der er al mulig god grund til at kvittere SF for at holde fast og blive ved med at arbejde for at få den her advarselsregel til at fungere. Hvor er det egentlig vildt, at vi overhovedet skal tale om et id-kort for at få politiet til at kende og overholde lovgivningen.

Det, andre før mig i dag har prøvet at sige, er, at vi med afsæt i regeringsgrundlaget også vil det, SF vil med det her beslutningsforslag, nemlig intentionen og hensigten: Det her skal fungere. Men vi skal altså også videre. Vi vil mere, både bredere og dybere. Vi skal kunne være bekendt og være kendt for, hvordan vi behandler vores allermest udsatte. Derfor vil jeg sige: Lad os nu gøre det, der gøres skal, og få det her til at fungere. Vi skal gøre det ordentligt, vi skal gøre det grundigt, på et oplyst grundlag og meget gerne sammen. Moderaterne støtter at lave en fælles beretning i udvalgsarbejdet, der støtter op om intentionerne og beslutningsforslaget og støtter op om de yderligere skridt, regeringen også vil tage. Tak for ordet.

Kl. 20:45

Formanden (Søren Gade):

Tak for det, og der er to korte bemærkninger. Jeg giver først ordet til fru Karina Adsbøl, Danmarksdemokraterne.

Kl. 20:45

Karina Adsbøl (DD):

Tak for det, og tak for talen. Jeg fandt jo lige en gammel artikel her fra den 8. februar 2022, og der står:

»Når statsminister Mette Frederiksen (S) tirsdag skal i spørgetime i folketingssalen, skal hun måske være glad for, at det ikke er stifter af organisationen Gadejuristen Nanna W. Gotfredsen, der får mulighed for at skyde med skarpt mod hende.« 

Det står der, og så står der nemlig:

»Og Nanna W. Gotfredsen er ikke imponeret. Hun husker udmærket den fælles tur på Vesterbro og Frederiksens ord.

»Der er ikke sket en skid«, konstaterer hun om id-kortene:

»Jeg er dybt, dybt skuffet over, at vores allermest udsatte med det allermest komplekse hjælpebehov stadig ses som kriminelle i forhold til deres regulære selvmedicinering. Her har Mette Frederiksen virkelig svigtet«.« 

Derfor kunne jeg godt tænke mig at høre ordføreren, som jo nu er ordfører i dag, om det her med id-kortet: Er det noget, Moderaterne støtter op om? Er det noget, fru Nanna W. Gotfredsen støtter op om? For det har fru Nanna W. Gotfredsen jo tidligere gjort.

Kl. 20:46

Formanden (Søren Gade):

Ordføreren.

Kl. 20:46

Nanna W. Gotfredsen (M):

Fru Nanna W. Gotfredsen støtter i den grad op om, at politiet skal overholde loven, og det vil sige, at vi støtter op om intentionen og hensigten med beslutningsforslaget. Det kan du – altså ordføreren – stole på.

Kl. 20:46

Formanden (Søren Gade):

Fru Karina Adsbøl.

Kl. 20:46

Karina Adsbøl (DD):

Så det, fru Nanna W. Gotfredsen sagde dengang, står fru Nanna W. Gotfredsen ved i forhold til de udtalelser om, at der jo netop ikke var »sket en skid«.

Kl. 20:47

Formanden (Søren Gade):

Ordføreren.

Kl. 20:47

Nanna W. Gotfredsen (M):

Ja – det er jo rigtigt, at der ikke var »sket en skid«, hvis man må sige det fra Folketingets talerstol. Jeg tror, at fru Karina Adsbøl godt er klar over, at man nogle gange bliver vinklet lidt heftigt. F.eks. bliver man spurgt: Jamen det er jo så et løftebrud?

Jeg blev også interviewet om de andre forslag på det tidspunkt, der blev frembragt sammen med det om id-kortet – krisecenteret, fuldt stop for kontanthjælpssanktionering og de andre ting, der kom frem på det tidspunkt – og det kom ikke med i artiklen. Men det var det, jeg svarede på.

Der var ikke »sket en skid«, og det er der faktisk stadig væk ikke. Det håber jeg der kommer til at gøre nu, og jeg har i hvert fald ikke tænkt mig at overgive mig. Jeg overgiver mig aldrig.

Kl. 20:48

Formanden (Søren Gade):

Tak for det. Normalt ville man ikke kunne sige netop de ord, men da der er tale om et citat fra en gammel artikel, lader jeg det passere.

Jeg giver nu ordet til fru Karina Lorentzen Dehnhardt, Socialistisk Folkeparti.

Kl. 20:48

Karina Lorentzen Dehnhardt (SF):

Tak for ordet. Der er jo ingen tvivl om, at fru Nanna W. Gotfredsen ved noget om det her, og jeg tænker, at hun må være ufattelig skuffet over, at id-kortet og alle de andre ting ikke er blevet til noget nu. Så spørgsmålet er jo også lidt, hvordan man kan have tillid til, at der denne gang sker noget. Men det kan vi jo så tage, når tiden er gået.

Hvad er egentlig mest stigmatiserende, for der bliver snakket meget om, at et id-kort vil være frygtelig stigmatiserende for målgruppen: at kunne forevise et id-kort, som gør, at man ikke får konfiskeret sine stoffer, eller at få konfiskeret sine stoffer, blive slæbt i retten og skulle tage en ny sexkunde for at betale for nye stoffer?

Kl. 20:48

Formanden (Søren Gade):

Ordføreren.

Kl. 20:48

Nanna W. Gotfredsen (M):

Altså, det er ikke mig, der har været afsender på, at det er afsindig stigmatiserende, så jeg tænker ikke, at jeg skal gå i det store forsvar for at vælge den model. Jeg kan få øje på rigtig mange andre skridt, man kunne og burde tage. Det er altså heller ikke sådan, at jeg nogen sinde har været vanvittig lun og varm på id-kortidéen. Det var bedre end ingenting, og det var det, vi stod med på det tidspunkt: Det var ingenting. Det var også det, der skete, da SF var støtteparti for den tidligere etpartiregering. Det var, at der skete ingenting. Jeg har sandelig tænkt mig at gøre alt, jeg kan, for, at der sker noget nu.

Kl. 20:49

Formanden (Søren Gade):

Fru Karina Lorentzen Dehnhardt.

Kl. 20:49

Karina Lorentzen Dehnhardt (SF):

Arh, jeg husker dog alligevel, at vi fik fixerummene gennemført, så noget skete der jo sådan set. Og dem er der jo i hvert fald ikke nogen der snakker om at rulle tilbage. Der var også alle mulige bekymringer dengang: Hvad kunne det føre til af bagmænd og al mulig anden kriminalitet omkring det? Der er intet af det, der er blevet til det problem, man gjorde det til dengang.

Jeg vil bare høre fru Nanna W. Gotfredsen, om det ikke giver en lidt lemfældig retssikkerhed. Altså, det, jeg mener, er, at hvis man bevæger sig på stofscenen i København, er der måske en større sandsynlighed for, at politiet kender nogle af brugerne der, og det vil sige, at risikoen forat få konfiskeret sit stof er mindre, men at hvis man i en jysk politikreds tømmer en pushers telefonbog, får alle en indkaldelse til retten. Giver det ikke en lidt lemfældig retssikkerhed?

Kl. 20:50

Formanden (Søren Gade):

Ordføreren.

Kl. 20:50

Nanna W. Gotfredsen (M):

Jo, og det synes jeg egentlig også fremgik, måske i det sådan lidt bredere perspektiv, i det, jeg sagde i min tale: at der er en afsindig lemfældig retssikkerhed. De er faktisk retsløse. Det gælder ikke kun i mødet med politiet; det er også i mødet med kommuner, og når de tropper op på hospitaler osv. Så det er over hele linjen, vi nu skal steppe op. Og jeg underkender aldrig SF's helt afgørende position og indflydelse i forhold til at få fixerum og sådan noget. Jeg talte om den sidste regeringsperiode. Der stod vi med ingenting. Da jeg tager det her skridt og prøver at komme herind, er det, fordi jeg ikke vil nøjes mere. Jeg vil ikke nøjes og lade vores allermest udsatte betale prisen. Jeg vil det hele, og jeg håber, at I går med, og at vi laver en knivskarp beretningstekst, sådan at vi også sørger for, at det her ikke er overladt til embedsfolk, politi osv. De kan åbenlyst ikke føre os i mål.

Kl. 20:51

Formanden (Søren Gade):

Hr. Torsten Gejl, Alternativet.

Kl. 20:51

Torsten Gejl (ALT):

Tak. Fru Nanna W. Gotfredsen er suverænt den i den her sal, i hele det her Folketing og i hele den her bygning, der ved mest om det her emne efter mange, mange år på gaden, hvor ordføreren har kæmpet for hjemløses rettigheder og for stofmisbrugeres rettigheder. Det er der ingen tvivl om. Og det er da klart, at ordføreren ikke kan stemme ja til det her og stå og sige, at det gør vi bare, for det er nu engang sådan her i Folketinget, at regeringen ikke kan stemme ja til oppositionens beslutningsforslag. Sådan er det jo.

Men jeg vil godt høre, uden at jeg skal holde ordføreren op på det en til en bagefter, hvilke tiltag der skulle laves sammen med det, for at sådan et kort her kunne fungere, så det ikke bare bliver sådan en enlig indsats. Hvad skal det følges op med? Og her er det ikke noget, jeg har tænkt mig at holde ordføreren op på. Det er bare for at høre ordførerens tanker omkring, hvad der er vigtigt, hvis sådan et kort her skulle have liv som en del af en større politik.

Kl. 20:52

Formanden (Søren Gade):

Ordføreren.

Kl. 20:53

Nanna W. Gotfredsen (M):

Noget af det, som jeg håber vi kan have dialog om i forbindelse med at arbejde med en knivskarp beretningstekst, er også at kigge på formuleringen af bestemmelsen i lov om euforiserende stoffer. Den er faktisk virkelig et mesterværk udi elendig juridisk formulering. Tænk, hvis det også kunne lykkes, at vi peger i den retning. Det kunne være én ting. Der er syv mere. Det tillader tiden mig ikke at redegøre for, men det kan vi jo snakke om, mens vi arbejder.

Kl. 20:53

Formanden (Søren Gade):

Hr. Torsten Gejl.

Kl. 20:53

Torsten Gejl (ALT):

Altså, for mit vedkommende kunne jeg godt tænke mig at høre et par stykker mere. Og det er ikke polemisk; det er simpelt hen af nysgerrighed.

Kl. 20:53

Formanden (Søren Gade):

Ordføreren.

Kl. 20:53

Nanna W. Gotfredsen (M):

Det, jeg også gerne vil sige her og gentage i øvrigt, er, at jeg ikke er og aldrig har været vanvittig vild med lige den her model. Det, jeg står for og stod for, er afkriminalisering – fuld afkriminalisering – og der står jeg stadig. Jeg ville ønske, der stod flere ved siden af mig, end der gør. Det er fuldstændig horribelt at anvende straffeapparatet til at komme efter mennesker for, hvad de gør ved sig selv. Det skal reserveres mennesker, der skader andre. Det er min position, og det bliver ved med at være det. Jeg bliver ved med at arbejde for at fremme den dagsorden.

Kl. 20:54

Formanden (Søren Gade):

Vi siger tak til fru Nanna W. Gotfredsen. Der er ikke flere korte bemærkninger, og jeg byder velkommen til den næste ordfører i rækken, fru Marlene Harpsøe, Danmarksdemokraterne.

Kl. 20:54

(Ordfører)

Marlene Harpsøe (DD):

Tak. Forslagsstillerne har fremsat det her beslutningsforslag om et id-kort til de mest udsatte borgere med stofmisbrug med henblik på 1) at sikre, at de mest udsatte borgere med stofmisbrug kan identificere sig over for politiet og undgå bøder for at bære ellers ulovlige stoffer til eget forbrug, og 2) at lette politiets arbejde med at foretage et skøn af, hvem der er i målgruppen og dermed efter gældende retstilstand kan modtage advarsler frem for bøder for besiddelse af ulovlige stoffer til eget forbrug.

Der er tale om en genfremsættelse af et tidligere forslag, der endte med en beretning, hvor et folketingsflertal besluttede at etablere en arbejdsgruppe, som bl.a. skulle se på muligheden for et id-kort til de mest udsatte borgere med stofmisbrug. Af beslutningsforslaget fremgår det, at arbejdsgruppen har holdt to møder, men ikke er blevet færdige med arbejdet, fordi den nye regering har besluttet ikke at lade arbejdsgruppen færdiggøre deres arbejde. Der er så alligevel foretaget en afrapportering, som er omdelt på et bilag i Retsudvalget.

Helt grundlæggende mener vi i Danmarksdemokraterne, at besiddelse af stoffer ikke bør afkriminaliseres, og det er rigtig vigtigt for mig som ordfører at slå det fast. Men det er lige så vigtigt at slå fast, at vi i Danmarksdemokraterne er meget optaget af, at mennesker i en socialt udsat livssituation som f.eks. stofmisbrug får hjælp og støtte til at blive hjulpet, f.eks. i form af misbrugsbehandling.

Der kan være enkeltpersoner, som har så svære livsforhold, f.eks. på grund af psykiske lidelser og stofmisbrug, hvor en bøde for besiddelse af stoffer til eget forbrug ikke bringer borgeren tættere på et liv uden stoffer. Det skaber i stedet yderligere konflikter og besværliggør vejen ud af misbrug.

Politiet kan i dag på baggrund af f.eks. sociale forhold give en advarsel i stedet for en bøde, når de pågriber en person med narkotika til eget forbrug, og i Danmarksdemokraterne anerkender vi, at politiet i dag kan have svært ved at foretage det her faglige skøn, fordi de enkelte politibetjente kan mangle kompetencer til at foretage skønnet, bl.a. ud fra sociale og sundhedsfaglige kompetencer.

I Danmarksdemokraterne hilser vi det velkommen, at vi i Socialudvalget arbejder på en beretning på det her område. Det er rigtig vigtigt at få undersøgt det her til bunds, bl.a. i forhold til hvordan målgruppen for et sådant id-kort skulle være, og det håber vi at vi kan arbejde hen imod i Socialudvalget.

Man må aldrig give op over for mennesker, og det er, uanset hvor svært de så måtte have det. Det er vores indstilling i Danmarksdemokraterne. På den baggrund ser vi frem til udvalgsbehandlingen, og vi har også en række spørgsmål, som vi vil stille i løbet af udvalgsbehandlingen. Tak for ordet.

Kl. 20:57

Formanden (Søren Gade):

Tak for det. Der er en enkelt kort bemærkning. Hr. Torsten Gejl, Alternativet.

Kl. 20:58

Torsten Gejl (ALT):

Som jeg forstod ordføreren, går Danmarksdemokraterne ikke ind for afkriminalisering. Det er jo sådan, at der i forhold til afkriminalisering også ligger det der med, at hvis der er en, som er misbruger og bliver taget for sit misbrug af stoffer, så ryger vedkommende i fængsel. Det er i hvert fald rettens vej.

Hvad tænker ordføreren om den der idé med, at sådan en person i virkeligheden skulle have et socialtilbud eller over i sundhedsvæsenet i stedet for?

Kl. 20:58

Formanden (Søren Gade):

Ordføreren.

Kl. 20:58

Marlene Harpsøe (DD):

Helt grundlæggende taler vi jo her om mennesker, som er i en usædvanlig udsat livsposition og lever under forhold, som vi herinde i Folketinget slet ikke kan sætte os ind i, medmindre vi selv har stået i det, og det tror jeg simpelt hen ikke på vi har. Det er nogle mennesker, der skal have hjælp. De skal have en udstrakt hånd, og de skal hjælpes, bl.a. ud af misbrug. De skal hjælpes ind i et liv – et liv, hvor det er sådan, at de rent faktisk kan komme ud på den anden side og ud af misbruget. Og det tænker jeg sker bedst med nogle socialfaglige kompetencer. Det kan både være kommunale og regionale kompetencer, hvor både sundhedsfagligt personale og andre relationelle medarbejdere medvirker til at hjælpe og understøtte den enkelte til at komme ud af misbruget og til at komme i egen bolig og måske endda også i job.

Kl. 20:59

Formanden (Søren Gade):

Hr. Torsten Gejl.

Kl. 20:59

Torsten Gejl (ALT):

Men mener ordføreren så, at hvis der f.eks. er en narkoman, der bliver taget på gaden af politiet med stoffer, så skal vedkommende ikke smides i fængsel, hvor der jo ikke er hjælp, og hvor der bare er flere stoffer og mere kriminalisering, men derimod have et socialtilbud eller et sundhedstilbud, hvor man behandler de årsager, der gør, at vedkommende i første omgang blev misbruger?

Kl. 20:59

Formanden (Søren Gade):

Ordføreren.

Kl. 20:59

Marlene Harpsøe (DD):

Det er jo lige præcis det, som jeg i hvert fald prøver at sige på vegne af Danmarksdemokraterne, nemlig at når der rent faktisk allerede er en paragraf i loven, der siger, at politiet kan se igennem fingre med det, når man har ulovlige stoffer til eget forbrug og altså er i en meget socialt udsat position, f.eks. med et meget vanskeligt stofmisbrug, så skal man jo heller ikke forelægges en bøde eller smides i fængsel. Så handler det jo om, at man skal have hjælp til at komme videre og komme ud af det her misbrug, og det er bl.a. i form af nogle socialfaglige kompetencer, hvor der er forskellige medarbejdere, der kan bidrage til at understøtte den udvikling.

Kl. 21:00

Formanden (Søren Gade):

Vi siger tak til ordføreren. Der er ikke flere korte bemærkninger. Tak til fru Marlene Harpsøe, og jeg byder nu velkommen til fru Katrine Daugaard, Liberal Alliance.

Kl. 21:00

(Ordfører)

Katrine Daugaard (LA):

Tak. Liberal Alliance har i årevis ønsket en afkriminalisering af stoffer til eget forbrug. Derfor er vi også på vej med et beslutningsforslag herom.

Der er mennesker, som en gang imellem har lyst til at ryge en joint, ligesom andre forsøder livet med et glas vin eller tre. Disse mennesker er helt almindelige borgere, som ikke bør kriminaliseres. Men især for stofmisbrugeren er livet hårdt og ubarmhjertigt. Disse mennesker har brug for omsorg og støtte og hjælp til at komme ud af deres misbrug gennem behandling. I stedet fratages de nu deres stoffer og pålægges bøder, hvilket øger deres kriminelle aktiviteter for at skaffe penge til deres misbrug.

Den danske indsats mod euforiserende stoffer har ikke virket efter hensigten, hvis formålet altså har været at mindske antallet af brugere, idet forbruget ifølge Sundhedsstyrelsens rapport har været stort set uændret fra 2000 til 2021. Det er heller ikke sådan, at afkriminaliseringen er forbundet med et højere forbrug. Ifølge tal fra Det Europæiske Overvågningscenter for Narkotika og Narkotikamisbrug lå Portugal blandt de lande, hvor færrest havde brugt illegale stoffer sidste år. Erfaringerne fra lande som Portugal, Holland, Uruguay og USA viser, at afkriminaliseringen ikke har ført til et øget forbrug.

Nu er det ikke afkriminaliseringen, som vi behandler her i dag, men derimod beslutningsforslaget om et id-kort til udsatte stofmisbrugere, som gør, at de undtages fra sanktioner som bøder og konfiskering af narkotika til eget forbrug. Dette er for LA at se et lille skridt i den rigtige retning, og vi støtter derfor beslutningsforslaget.

Kl. 21:02

Formanden (Søren Gade):

Tak for det. Der er ingen korte bemærkninger. Vi siger tak til fru Katrine Daugaard, og jeg byder nu velkommen til fru Brigitte Klintskov Jerkel fra Det Konservative Folkeparti.

Kl. 21:02

(Ordfører)

Brigitte Klintskov Jerkel (KF):

Tak, og tak til SF for igen at fremsætte beslutningsforslaget her om et id-kort til de mest udsatte borgere med stofmisbrug. Da beslutningsforslaget tidligere blev behandlet i november 2021, støttede vi fra konservativ side op om at nedsætte en arbejdsgruppe, som skulle kigge på det. Vi var bl.a. positive, i forhold til at id-kortet kan lette arbejdet for politiet, og derfor støttede vi også op om at få undersøgt området, og det gør vi stadig væk. Vi mener dog, at definitionen af udsatte borgere skal konkretiseres noget mere og udelukkende gælde stofmisbrugere, som har været stofafhængige over en længere periode.

Endelig mener vi, at stofmisbrug så vidt muligt bør afhjælpes i form af misbrugsafvænning, og jeg vil også gerne understrege, at vi stadig står fast på, at vi ikke ønsker at afkriminalisere stoffer. Men ligesom tilbage i 2021 støtter vi op om idéen om det her id-kort til de mest udsatte borgere med stofmisbrug. Tak.

Kl. 21:04

Formanden (Søren Gade):

Tak for det. Der er ingen korte bemærkninger. Vi siger tak til fru Brigitte Klintskov Jerkel, og jeg byder nu velkommen til hr. Peder Hvelplund, Enhedslisten.

Kl. 21:04

(Ordfører)

Peder Hvelplund (EL):

Tak for det, formand. Først og fremmest tak til SF for igen at fremsætte det her beslutningsforslag, som vi fra Enhedslistens side støtter. Det er sådan set ikke, fordi jeg ikke godt vil anerkende, at der kan være nogle problemstillinger ved beslutningsforslaget, altså ved det alene at fokusere på spørgsmålet omkring et id-kort. For det er jo rigtigt, at som lovgivningen er i dag, er politiet sådan set forpligtet til at sikre, at i tilfælde, hvor der er tale om en stofbruger eller en udsat, giver man ikke en bødestraf eller en sanktion, men i stedet for benytter man sig af en advarsel. Vi kan bare konstatere, at det ikke er sådan, det fungerer i praksis. Det er ikke den måde, politiet håndhæver reglerne på. Det er ikke den måde, anklagemyndigheden håndhæver reglerne på. Derfor er der brug for, at vi får set på området, også gerne mere generelt. F.eks. kunne man jo også se på, om politiet simpelt hen i hvert enkelt tilfælde skulle argumentere for, hvorfor man i et tilfælde omkring besiddelse af euforiserende stoffer til eget brug ikke benytter sig af en advarsel frem for en sanktion.

Men når vi støtter forslaget alligevel, er det jo, fordi – som fru Karina Lorentzen Dehnhardt også har gjort opmærksom på – det her er en problemstilling, der er blevet rejst igen og igen. Sidste gang førte det til, at der blev lavet en beretning, og at der blev nedsat en arbejdsgruppe. Arbejdsgruppen har ikke færdiggjort sit arbejde. Det kommer den heller ikke til, lyder det fra regeringens side. I hvert fald understreger det arbejde, der har været i arbejdsgruppen, også, at der er en modstand imod at tage nye tiltag på området, herunder også brugen af et id-kort. Og når jeg så hører både repræsentanter fra regeringspartierne og også ministeren tilkendegive, at nu vil der snart komme til at ske en hel masse og en hel masse rigtig godt, uden at det bliver særlig konkretiseret, hvad alt det her rigtig gode, der komme til at ske, er, ja, så må jeg indrømme, at vi fra Enhedslistens side nok også er så pragmatisk anlagt, at vi må sige: Så lad os da tage det her skridt og i hvert fald sikre, at det her kan håndhæves, og at vi kan få gennemført det. Kan vi så gøre mere derudover, synes jeg, det vil være glimrende. Og jeg ser da frem til, at vi bliver indkaldt til forhandlinger omkring det her område. Men jeg synes også, det er et område, der er så vigtigt, og hvor vi har oplevet så meget nøl, at nu er det simpelt hen også nødvendigt, at vi tager nogle konkrete skridt.

Så uanset om det ender med, at vi kommer til at lave en beretning i udvalget, eller om det ender med, at det her bliver sendt til afstemning i salen, kommer vi fra Enhedslistens side til at bakke op omkring det, og vi kommer også til at bakke op om, at der skal tages yderligere tiltag for at sikre, at de her sårbare mennesker ikke bliver udsat for sanktioner, men at de i stedet for kommer til at opleve, at det samfund, der er omkring dem, faktisk også er interesseret i at anerkende dem og anerkende den situation, de står i, og dermed også i at kunne give dem en hjælpende hånd. Så tak til SF for at fremsætte beslutningsforslaget, og vi kommer fra Enhedslistens side til at bakke op omkring det.

Kl. 21:08

Formanden (Søren Gade):

Tak for det, og der er ingen korte bemærkninger. Vi siger tak til hr. Peder Hvelplund, og jeg byder velkommen til fru Katrine Robsøe, Radikale Venstre.

Kl. 21:08

(Ordfører)

Katrine Robsøe (RV):

Tak for det. Nogle gange skal man bruge en lejlighed her på talerstolen til lige at slå fast, at nej, hvor var jeg dejlig enig i det, hr. Peder Hvelplund lige sagde her fra talerstolen.

Jeg synes nemlig også, det er rigtig vigtigt at huske, når vi har sådan et beslutningsforslag her, at det jo heller ikke er, fordi jeg hører fra forslagsstillerne, at det her så løser alle udfordringer på det her område. Jeg ser det som et forsøg på at tage nogle skridt i den rigtige retning og rent faktisk gøre noget på et område, som er blevet diskuteret enormt mange gange. Jeg hører også fra alles side her i salen, at man har et ønske om rent faktisk at gøre noget her, komme af med snubletrådene og komme af med det, vi rent faktisk ikke har intentioner om skal være der, og i stedet reelt komme hen til en værdig, hjælpende hånd, som man reelt har brug for her.

I Radikale, vil jeg bare sige, vil vi da også gerne tage imod enhver invitation fra regeringen til at komme til forhandlinger på det her område. Det er der brug for. Det vil vi rigtig, rigtig gerne gå ind i. Vi vil også gerne være med til at se, om vi kan få strikket en beretningstekst sammen i fællesskab. Men jeg vil da også gerne sige, at skulle det komme til afstemning i salen, støtter vi fra Radikales side også forslaget. Tak for det.

Kl. 21:09

Formanden (Søren Gade):

Tak for det. Der er ingen korte bemærkninger. Vi siger tak til fru Katrine Robsøe, og jeg byder nu velkommen til fru Mette Thiesen, Dansk Folkeparti.

Kl. 21:09

(Ordfører)

Mette Thiesen (DF):

I dag drøfter vi et forslag, som jo også har været fremsat før. Det handler om id-kort til nogle af de allerallermest udsatte i samfundet: mennesker med misbrug. Og det er det, forslaget handler om.

I dag eksisterer der jo allerede i København, Vejle, Odense og Aarhus det, man kalder straffri zoner for misbrugere, der bliver stoppet af politiet, ifald de besidder stoffer, der er til eget forbrug. Der er fixerum flere steder, hvor man som misbruger kan indtage sit stof under ordnede forhold. Det er rigtig godt. Det siger sig selv, at når man nu har indført fixerum, ligger politiet selvfølgelig heller ikke på lur og tager narkomanen, der er på vej ind i et fixerum. I så fald vil hele idéen med fixerummet forsvinde, og politiet er – i modsætning til hvad der er blevet sagt tidligere heroppefra – fornuftige, ræsonnable folk.

Det bliver nævnt i forslaget, men så sker det alligevel, at misbrugeren nogle gange får taget sit stof og får udstedt en bøde. Jeg ved ikke helt, hvor stort problemet er, og det tror jeg sådan set grundlæggende vi er mange der ikke rigtig ved. Somme tider sker det selvfølgelig også, at politiet skal bevise, at der har været et salg, altså for at få pusheren dømt, og i de situationer kan det selvfølgelig også give god mening, da vi jo gerne ser, at pusherne bliver dømt. Men det løser selvfølgelig heller ikke det problem, som vi åbentlyst har, med meget, meget udsatte danskere med misbrug, der bor i andre byer, og som ikke har de her straffri zoner.

Som det også er nævnt tidligere heroppe fra talerstolen, har der jo efter de her forskellige politireformer været en udvikling, som har betydet, at politiet altså ikke kender de folk på gaden, som man måske har gjort tidligere, og derfor har sværere ved – ikke nødvendigvis kun i København, men også i andre byer – at identificere de her mennesker, som er så udsatte, at de ikke skal have en bøde. Derfor mener vi i Dansk Folkeparti også, at et id-kort kan være en god løsning.

Jeg synes egentlig, det er sådan en lille smule uklart, om det her forslag udelukkende går ud på at indføre et id-kort, eller om det også handler om, at den her arbejdsgruppe, som har været nedsat tidligere, skal genoptage arbejdet for at undersøge det her nærmere. Vi er også meget optaget af at få undersøgt det her nærmere og også af at få fundet ud af, om et id-kort nødvendigvis er den rigtige løsning. Det kunne også være, der var mange andre løsninger; det er i hvert fald, hvad jeg hører rundtomkringfra, altså at det sagtens kunne løses på anden vis.

Et egentligt id-kort lader til at være en god idé, og vi i Dansk Folkeparti vil selvfølgelig gerne have, at det bliver undersøgt nærmere, om det kan løse problemet, og selvfølgelig også, at man ikke skaber et andet. Men det giver mening. Vi vil gerne se videre på det, og den arbejdsgruppe, der blev sat i gang, hvor man netop kan belyse de fordele og ulemper, der kan være, synes vi også giver rigtig god mening.

Det er vigtigt at sige, at i hvert fald for vores vedkommende i Dansk Folkeparti ønsker vi ikke at legalisere eller helt at afkriminalisere. Det går vi ikke ind for. Men vi vil altid gerne give udsatte borgere en håndsrækning; vi ønsker bare ikke, at alle og enhver kan rende rundt med stoffer. Men den udsatte borger, som er kendt som misbruger i systemet, vil vi gerne rigtig gerne lette forholdene for, og der kan id-kortet måske være en god idé.

Så fra Dansk Folkepartis side støtter vi forslaget. Vi støtter også, at der bliver lavet en beretning. Uanset hvad er jeg sådan set enig i det, der også er blevet sagt tidligere: Lad os nu i hvert fald få sat os ned og få fundet en løsning. Vi dukker også meget gerne op til forhandlinger. Men vi skal have fundet en løsning på det her problem. Det kan godt være, det virker, som om det er et lille problem for meget få, men her kan vi altså gøre en stor forskel for nogle mennesker, som er meget, meget udsatte, og som virkelig trænger til at få en hjælpende hånd fra samfundets side. Tak.

Kl. 21:13

Formanden (Søren Gade):

Tak for det. Der er ingen korte bemærkninger. Vi siger tak til fru Mette Thiesen, og jeg byder nu velkommen til hr. Torsten Gejl, Alternativet.

Kl. 21:14

(Ordfører)

Torsten Gejl (ALT):

Tak, formand. Alternativet støtter selvfølgelig også det her beslutningsforslag fra SF om id-kort. Hvis man gennemførte det, ville det faktisk i sig selv skabe en masse værdi. Altså, det ville betyde, at der var nogle mennesker, som måske er de mest jagede og udsatte mennesker i vores samfund, der ville blive sparet for en forfærdelig masse kvaler. Så forslaget har værdi i sig selv. Nu har jeg aldrig mistænkt SF for at mene, at det var den eneste løsning. Så jeg regner da også med, at det skal sættes ind i en god sammenhæng uanset hvad.

Men der er tale om, jeg kan ikke huske, om det blev kaldt sådan en miniafkriminalisering, og det kan vi sagtens støtte. Vi støtter også en afkriminalisering i stor stil. Jeg var med på den studietur og er lige kommet hjem fra Portugal. For 20 år siden i Portugal havde de en af de højeste dødsrater blandt misbrugere i Europa; nu har de den næstlaveste eller laveste. Altså, det her er virkelig noget, der kan flytte noget, når det handler om at skabe bedre vilkår for dem, som man nærmest må sige har allermest brug for det i vores samfund. For med misbrug følger der hjemløshed, der følger kriminalitet, der følger sygdom, og der følger jo et hav af uværdigheder.

Det her beslutningsforslag ser jeg også som et stort signalflag, der siger: Lad os nu komme videre; lad os nu trække den her sag op af dyndet. Vi er også gerne med til at skrive en beretning, men der skal ske noget. Jeg ser egentlig også den her diskussion som et signal til regeringen om, at det her skal blive ambitiøst, altså at vi skal videre end den der sådan lidt sædvanlige centrum-højre-regering og den sådan lidt gråmelerede reparationsagtige politik. Vi skal ud og lave noget, som viser vejen, for der er masser af lande i verden, som har vist, at det her kan gøres langt, langt bedre, i stedet for at der er den her stilstand, som jeg synes vi har oplevet alt for længe i Danmark. Så vi støtter forslaget.

Kl. 21:16

Formanden (Søren Gade):

Tak for det. Der er ingen korte bemærkninger, så vi siger tak til hr. Torsten Gejl, og jeg byder nu velkommen til hr. Kim Edberg Andersen, Nye Borgerlige.

Kl. 21:16

(Ordfører)

Kim Edberg Andersen (NB):

I Nye Borgerlige kommer vi til at støtte forslaget, og det er med det udgangspunkt, at der er nogle mennesker, der har brug for noget hjælp nu. Jeg forstår faktisk godt frustrationen over, at man ikke synes, at man lige kan vente på, at regeringen kommer ind. Nu vil jeg ikke citere, for ellers risikerer jeg at få skældud, men det er jo rigtigt, at der ikke er sket ret meget, så derfor kommer vi til at støtte det, og på den måde har vi i hvert fald fået lidt nu.

Der er nogle bekymringer i forhold til et id-kort til mennesker i så store problemer. Man kan have et problem med at få smidt det væk, med at huske det i jakken og med, at det forsvinder. Vi har jo alle sammen et cpr-nummer, og måske skulle vi gentænke hele området her, så vi begyndte at tænke på, at der er nogle mennesker, som vi alle sammen på tværs af politiske partier ved egentlig bare har brug for ordentlighed i alle de systemer, de møder i livet. Vi kender mennesker. Vi ser succeserne. Og jeg roser ofte ministeren på det her område, for jeg tror virkelig, at hun kommer et ægte sted fra.

I Nye Borgerlige håber vi, at vi kommer et sted hen, hvor det, som regeringen kommer med, egentlig bare gør det nemt at være ordentlig, gør det nemt for vores myndigheder at være ordentlige over for mennesker, som ikke har brug for ret meget andet end fred og ordentlighed. I bekymring over, at der måske ikke sker så meget fra regeringens side på det her område, støtter vi forslaget nu, men vi håber, at der i stedet for bliver lavet noget, der bliver endnu bedre, men det må i hvert fald ikke være noget, vi skal vente længe på. Jeg skal bare have et skriv, hvor jeg kan se, at det er ordentligt; så behøver jeg ikke at være til lange forhandlinger om det, men jeg håber, at de kommer snart.

Vi støtter forslaget. Vi anerkender fuldt ud, at SF gør det her af et godt bedste hjerte, og jeg tror, som Torsten Gejl også siger, at det ikke er noget, der løser alting, men det løser en lillebitte ting, og lidt har også ret.

Kl. 21:18

Formanden (Søren Gade):

Der er ingen korte bemærkninger, så vi siger tak til hr. Kim Edberg Andersen. Og jeg giver nu ordet til ordføreren for forslagsstillerne, fru Karina Lorentzen Dehnhardt, Socialistisk Folkeparti.

Kl. 21:18

(Ordfører for forslagsstillerne)

Karina Lorentzen Dehnhardt (SF):

Jeg gik egentlig herned i Folketingssalen i et allerhelvedes humør – det må man måske ikke sige, men så i et pokkers humør – for jeg er så dybt irriteret på de her menneskers vegne over, at vi ikke er kommet længere med hensyn til de udsatte mennesker, som det her handler om. Men jeg vil så også sige, at efterhånden som jeg har siddet og lyttet til debatten, bliver jeg også gladere indvendig, for der er rigtig mange i den her Folketingssal, som faktisk er optaget af de her mennesker, og som gerne vil gøre noget for de her mennesker. Det er også derfor, det er så frustrerende, at vi ikke er kommet videre med det endnu. Men jeg opfatter det faktisk som et oprigtigt ønske om at gøre noget i forhold til de mest udsatte stofbrugere. Sidst vi havde debatten, var vi jo sådan set også enige om, at der skulle ske noget – der er bare ikke rigtig sket noget. Og så har den nye regering jo droppet at gennedsætte den arbejdsgruppe, som blev sat i gang i sidste periode, og det er baggrunden for, at vi tager debatten en gang til.

SF's holdning er i hvert fald, at man ikke kan straffe sig ud af afhængighed. Jeg ville sådan ønske, at vi kunne begynde at anskue afhængighed som et sundhedsproblem i stedet for et kriminalitetsproblem. Vi kunne aldrig finde på at anskue alle mulige andre afhængighedsproblemer på den måde. Hvis man har et alkoholproblem, så får man hjælp; hvis man er overvægtig, så får man hjælp. Hvorfor skal det være sådan, at når det handler om stoffer af forskellig art, substanser, som folk dulmer et tit smertefuldt liv med, så reagerer vi med straf? Det er jo helt skørt og vanvittigt.

Sidste gang mente og den her gang mener rigtig mange partier, at vi ikke skal jagte mennesker, der er afhængige af stoffer. Politiet skal koncentrere sig om at gå efter bagmændene – ikke dem, som kæmper med et problem. Vi bør møde dem med hjælp i stedet for straf. Men jeg må også bare sige, at selv om vi var enige om det i forståelsespapiret i den tidligere regeringsperiode – vi endda fik et løfte fra den nuværende statsminister om et id-kort til de mest udsatte stofbrugere – så er der bare ikke rigtig sket noget. Den tidligere regering leverede aldrig på statsministerens løfte, selv om det kunne tage lidt af presset af de mest udsatte borgere – og heller ikke engang selv om der var et flertal for at gå den vej. Det er jo virkelig urkomisk. Det stod jo i det tidligere forståelsespapir. Og arbejdsgruppen, som vi så i fællesskab fik nedsat sidste gang med en beretning, blev forhalet lige netop så meget, at den aldrig nogen sinde kom til at levere noget, og det, der lå, viser jo også, at det i høj grad blev syltet i en proces, som var meget problematisk.

Det kan godt være, at det er lidt unfair at sige det sådan, men det kan næsten føles, som om der sidder nogen og blokerer for, at det her kan blive til noget. Vi har i 16 år gået rundt og troet, at det her system, vi har, hvor politiet kan give en advarsel og lade være med at konfiskere stoffet, blev brugt. Vi kunne godt se, at antallet af advarsler var rigtig lavt, men at de så i et svar pludselig angiver, at de sådan set ikke har de sociale og sundhedsmæssige oplysninger, der gør, at de kan vurdere, om en borger skal have en advarsel, er jo helt skørt – hvorfor har de ikke sagt noget om det? Jeg ved, at fru Pernille Skipper fra Enhedslisten har haft justitsministeren i samråd omkring problemstillingen, og det er aldrig blevet nævnt, at det havde de sådan set ikke muligheden for. Og det er jo derfor, at vi tyer til det her id-kort, for så har man i det mindste noget, man kan vise, altså et fysisk bevis på, at man er i den målgruppe.

Jeg er godt klar over, at det ikke bare er en nem ting at skabe sådan et id-kort, men vi laver så mange andre identifikationsløsninger, så noget må man jo simpelt hen kunne gøre på det her område. Og jeg vil til enhver tid mene, at det er mindre stigmatiserende at have et id-kort at forevise for at undgå at få konfiskeret sine stoffer og blive sendt en tur i retten, end det er ikke at have et id-kort, så man får konfiskeret sine stoffer og kommer i retten og måske endda skal tage et par sexkunder mere den dag, fordi man så skal skaffe penge til nogle nye ting. Det synes jeg i hvert fald ikke er værdigt, og mange har nævnt lige præcis værdighed i dag.

Kl. 21:24

Jeg tror, at der, hvor hunden ligger begravet, i virkeligheden er i forhold til politiet og Justitsministeriet, og det er derfor, jeg også er ret irriteret over, at de to gange, jeg har fremsat det her forslag og har ønsket, at det skulle behandles i Retsudvalget, så havner det hos socialministeren. Men det er i virkeligheden dem, der sidder med nøglen til, at vi kan få løst det her problem. Det er politiet, der mener, at et id-kort ikke er en god løsning, fordi de har nogle hensyn at tage til efterforskning og andre ting – det siger de. Men vi hørte på nøjagtig de samme bekymringer i forhold til heroinbehandling og fixerum og den slags, og der er ikke nogen, der tænker, at vi skal rulle det tilbage. I øvrigt har vi jo et advarselssystem allerede, som burde undtage lige præcis den her målgruppe. At de så får et id-kort, kan jeg bare slet ikke se skulle skabe de problemer, som man mener.

Jeg kan forstå, at i arbejdsgruppen har politiet ikke villet lægge dokumentation frem for, hvordan de arbejder med de her advarsler, så vi kan sådan set ikke engang få et indblik i, hvordan de laver de her ting. Min tese er, at de ikke laver dem, og at de ikke undersøger det – og det har de jo også sagt at de ikke kan – og at det er derfor, de ikke er så glade for at lægge dokumentation frem.

Den anden ting er, at ud over at de ikke vil lægge det frem, har de sådan set forkastet alle andre løsningsforslag, der bliver lagt på bordet. Nogle har foreslået, at der skulle være en lovændring, hvor man ændrer, at de »kan« give en advarsel, til, at de »skal« give en advarsel. Det er også blevet forkastet. Der er spørgsmålet om, om man kunne lave en eller anden afkrydsningsrude, så politiet ligesom kan vise, at de har lavet en undersøgelse af, om den her borger skal have en advarsel. Det er også blevet forkastet. Der er sådan set ikke rigtig kommet nogen løsninger ud. Så min vurdering er sådan set – og det må jo stå for egen regning – at det er politiet og Justitsministeriet, vi skal have fat i for at få løst problemerne for den her gruppe. Jeg synes ikke, vi kan være det bekendt over for de mest udsatte borgere. Jeg synes faktisk, det lidt er at gøre grin med dem, at vi inviterer dem ind i en arbejdsgruppe for derefter at forkaste hvert eneste forslag, de har. Det synes jeg ikke er værdigt.

Nu bliver vi så stillet en ny løsning i udsigt. Vi ved ikke helt, hvad den kommer til at indeholde, men vi kan forstå, at den er mangefacetteret, og at der kommer en god løsning – på et eller andet tidspunkt i hvert fald. Det må vi jo så afvente og se. Regeringen sidder jo med et flertal og med nøglen til at få det her løst. Jeg håber bare på de udsattes vegne, at vi virkelig kommer videre ad den her vej.

Jeg er jo fuldstændig enig med dem, som har nævnt, at afkriminalisering sådan set var det, vi bare kunne gøre, og så havde vi løst den her udfordring. Det kommer der aldrig nogen sinde et politisk flertal for, tror jeg. Det vil der altid være regeringer der sidder og blokerer for kan blive en løsning. Men det her med at kunne hjælpe de mest udsatte borgere tror jeg vi kan blive enige om, og det er derfor, at vi i SF tænkte, at det her id-kort kunne være en løsning, hvor vi for en gangs skyld kunne enes om at gøre noget i forhold til en gruppe, som alle jo kan se virkelig har det svært.

Det er jo rigtigt, at man også godt kan tilbyde dem misbrugsbehandling og alt muligt andet, som andre har nævnt, men jeg tror bare, at forskellige afhængigheder kræver forskellige løsninger: Nogle vil have gavn af misbrugsbehandling; nogle vil have gavn af et id-kort; andre vil have gavn af heroinbehandling. Jeg tror virkelig, det er individuelt, og der er ikke en one size fits all-løsning i forhold til de her mennesker.

Lad os håbe på, at der kommer en løsning den her gang. Jeg takker i hvert fald for debatten. Det er trods alt opløftende, at vi er så mange herinde, som gerne vil de her mennesker det godt. Så lad os se, om vi ikke denne gang kan trille en eller anden løsning i mål. Det håber jeg. Tak for debatten.

Kl. 21:28

Formanden (Søren Gade):

Tak for det. Der er to korte bemærkninger, og jeg giver først ordet til fru Maria Durhuus, Socialdemokratiet.

Kl. 21:28

Maria Durhuus (S):

Tak for ordet. Jeg har et kort forståelsesspørgsmål. Jeg hører ordføreren sige i sin tale, at så længe du har et alkoholmisbrug, er du sikret hjælp. Det kunne jeg godt tænke mig at ordføreren ville uddybe, for vi ved, at 585.000 danskere har et skadeligt alkoholforbrug, 140.000 er afhængige, 144.000 børn vokser op i hjem med alkohol, og ventetiden for dem på at komme i behandling for de skader, der opstår, når man vokser op i et hjem med alkohol, er et år. Så kan ordføreren ikke uddybe lidt for mig, hvordan man er sikret behandling, hvis man bare har et alkoholmisbrug.

Kl. 21:29

Formanden (Søren Gade):

Ordføreren.

Kl. 21:29

Karina Lorentzen Dehnhardt (SF):

Der er muligvis også ting, vi kunne gøre bedre der, men jeg tror egentlig, min pointe var, at vi ikke straffer et alkoholmisbrug, fordi vi anerkender, at det jo er en sygdom, som faktisk kræver, at man får hjælp. Det samme er jo i virkeligheden tilfældet, når man har et forbrug af stoffer, som vi anser for illegale, men det straffer vi i dag, fordi det advarselssystem, som findes, simpelt hen ikke fungerer. Og der er eksempler på, at nogle af de her mennesker simpelt hen bliver slæbt i retten. De får konfiskeret deres stoffer, og så skal de ud og tage en sexkunde mere eller lave et bræk mere. Det synes jeg simpelt hen ikke er værdigt. Så det er hele tilgangen, jeg tænker skal være anderledes. Lad os nu se afhængighed som et sundhedsproblem frem for et kriminalitetsproblem, og lad os gøre det over hele linjen.

Kl. 21:30

Formanden (Søren Gade):

Fru Maria Durhuus.

Kl. 21:30

Maria Durhuus (S):

Men tænker ordføreren ikke, at der på det år eller mere, der er af ventetid for de børn, der udsættes for at bo i et hjem med et misbrug, kan opstå nye problemstillinger, så vi derfor er nødt til at gå det skridt længere og ville det mere inden for det her område? Som jeg jo sagde i min tale, er det mennesker, der har en udsathed, og som har en lidelse, uanset hvilket misbrug man har. Så kan ordføreren ikke sætte ord på, om vi så bare skal tilbyde mennesker med stofmisbrug det samme behandlingsforløb, som angiveligt virker ved alkoholmisbrug?

Kl. 21:31

Formanden (Søren Gade):

Ordføreren.

Kl. 21:31

Karina Lorentzen Dehnhardt (SF):

Jeg tænker i hvert fald, at man skal tilbyde hjælp, og jeg tror, den skal være individuel. Men ordføreren tilhører jo regeringspartierne, som bare kan, hvad kan man sige, gør det bedre, sætte flere penge af til misbrugsbehandling og sørge for, at ventetiden kommer ned. Det sidder regeringen jo med nøglen til. Jeg synes bare ikke, det skal spærre for, at vi gør noget i forhold til en gruppe udsatte borgere, som har en afhængighed, som i dag bliver behandlet som et kriminalitetsproblem. Der synes jeg ikke, at man gør det ens. Vi straffer os ikke ud af andre problemer. Vi siger ikke til overvægtige: Du kan sådan set ikke få noget hjælp overhovedet, for du er selv skyld i din overvægt – og giver dem den straf. Der tænker vi: Jamen det er noget, som vi har ret til i sundhedssystemet at få hjælp til. Selvfølgelig er der nogle bestemte kriterier, for at man kan få den hjælp. Jeg vil bare gerne have, at vi kigger på det her som et sundhedsproblem.

Kl. 21:32

Formanden (Søren Gade):

Tak for det. Fru Anni Matthiesen.

Kl. 21:32

Anni Matthiesen (V):

Tak, og tak for ordførertalen. Og ja, det er ved at være lidt sent her en tirsdag aften, men der var simpelt hen nogle ting i ordførerens tale, hvor jeg har brug for at få præciseret, hvad ordføreren egentlig mener. For ordføreren siger jo på et tidspunkt, at det ligesom er politiet, der spænder ben for det her med at anvende id-kortet, og jeg tror også, ordføreren siger, at den her arbejdsgruppe, som har været nedsat, ikke har leveret noget som helst. Men er det ikke rigtigt, at arbejdsgruppen i hvert fald i bred enighed har udtalt, at id-kortet ikke er den bedst egnede løsning, så arbejdsgruppen altså i hvert fald har den samme holdning som politiet? Er det ikke korrekt forstået?

Kl. 21:33

Formanden (Søren Gade):

Ordføreren.

Kl. 21:33

Karina Lorentzen Dehnhardt (SF):

Ja, det er korrekt, at de peger på nogle andre løsninger. Men de løsninger, de har peget på, er jo netop ikke blevet hørt, og hvis du spørger de organisationer, om de helst vil have et id-kort eller nulløsninger, så tror jeg faktisk, at de vil vælge et id-kort, fordi det ville løse nogle af de udfordringer, de står med. Jeg problematiserer jo sådan set, at arbejdsgruppen aldrig er nået frem til et resultat. Man har dumpet hvert eneste af de forslag, som organisationerne er kommet med, og som kunne løse det her, og derfor sidder politiet jo og spærrer for løsningen af det.

Alle anerkender jo – det står også i rapporten – at der her er et problem. Politiet får simpelt hen ikke lavet de vurderinger, der fører til, om man skal give en advarsel. De peger på, at der er et problem, og de peger især på, at der er et problem andre steder i landet end måske lige præcis i hovedstaden. For der kan være nogle politibetjente, som mere kender nogle af de mennesker, der er i gadebilledet. Så jeg synes jo sådan set, at problemet ligger i, at politiet ikke vil diskutere andre løsninger eller fremlægge dokumentation for, hvordan de arbejder med det her i dag. Det er da et kæmpe problem.

Kl. 21:34

Formanden (Søren Gade):

Fru Anni Matthiesen.

Kl. 21:34

Anni Matthiesen (V):

Tak. Jeg vil jo sige, at jeg synes, det er helt, helt nærliggende, at det er i Socialudvalget, vi kæmper den her kamp og vi nu forhåbentlig får noget på banen, som er bedre for netop den her udsatte gruppe. Og ja, så kan det jo også godt være, at man skal diskutere tingene med justitsministeren, og at der er ting, der på en eller anden måde binder de to områder sammen.

Men er ordføreren ikke enig i, at det i bund og grund, når det gælder misbrugerne og det at få skabt nogle gode løsninger, er i socialministerens regi, vi skal forhandle de her ting?

Kl. 21:35

Formanden (Søren Gade):

Ordføreren.

Kl. 21:35

Karina Lorentzen Dehnhardt (SF):

Jo, det kan man jo godt sige, og det giver i hvert fald en helt anden debat end med retsordførerne, og det synes jeg faktisk er enormt positivt. Jeg tror bare ikke, man skal underkende, at Justitsministeriet ikke spiller med her, og det gør de ikke, fordi politiet ikke gør det. Det er jo en kæmpe udfordring at finde en løsning, og problemet er, at det her foregår i siloer. Jeg har ønsket en debat med justitsministeren, fordi jeg gerne ville have en debat om, hvorfor politiet siger sådan, og hvordan vi så finder nogle andre løsninger, som politiet også kan leve med, og det medvirker det jo ligesom ikke til. Så derfor er jeg bange for, at vi lidt løber panden mod en mur igen.

Kl. 21:35

Formanden (Søren Gade):

Fru Camilla Fabricius, Socialdemokratiet.

Kl. 21:35

Camilla Fabricius (S):

Jeg synes, at det lød, som om ordføreren sagde, at man fik alting betalt i sundhedsvæsenet, eller at alt var lige på den front, og jeg håber ikke, at det er det, ordføreren mener. Jeg kan jo bare sige, at vi i mit parti har kæmpet benhårdt for tilnærmelsesvis at komme til at sidestille psykiatrien med somatikken, og bl.a. den fedmemedicin, som nævnes, er altså en, man skal betale for med egne midler. Så jeg vil bare gerne lige have bekræftet, at ordføreren stadig væk holder fast ved, at alting er frit lejde på sundhedsområdet.

Kl. 21:36

Formanden (Søren Gade):

Ordføreren.

Kl. 21:36

Karina Lorentzen Dehnhardt (SF):

Jeg synes faktisk, det er en lidt absurd debat. For det ved fru Camilla Fabricius jo godt at det ikke er. Det er mere menneskesynet, der ligger bag, som jeg synes er vigtigt i den her sammenhæng. Vi kunne jo aldrig drømme om at straffe mennesker med overvægt eller med et alkoholproblem for deres problemer, ligesom vi gør det, når mennesker er afhængige af stoffer. Jeg ønsker, at vi skal kigge på det her som et sundhedsproblem og ikke som et kriminalitetsproblem. Så det er hele menneskesynet bag det, som jeg problematiserer, og jeg håber da, at fru Camilla Fabricius er enig med mig i, at det er et problem.

Kl. 21:36

Formanden (Søren Gade):

Fru Camilla Fabricius.

Kl. 21:37

Camilla Fabricius (S):

Jamen når ordføreren fremsætter et beslutningsforslag som det her og man har en debat i salen, så må man også stå ved, at det her kan anskues fra flere vinkler, også sådan som vores ordfører sagde det, altså at det her kræver et helhedssyn omkring det hele menneske. Og det har regeringen faktisk peget på i sit regeringsgrundlag, og det håber jeg da at ordføreren anerkender.

Kl. 21:37

Formanden (Søren Gade):

Ordføreren.

Kl. 21:37

Karina Lorentzen Dehnhardt (SF):

Jo, det har jeg sådan set ikke noget problem med at anerkende, men fru Camilla Fabricius må omvendt også anerkende, at statsministeren er kommet med et forslag. Det er kommet i et forståelsespapir, det havde man 3 år til at realisere, og man gjorde ingenting. Man tryglede om, at der blev nedsat en arbejdsgruppe, og det gik vi så med til. Så skete der ingenting i den arbejdsgruppe. Jeg håber, at fru Camilla Fabricius kan forstå, at tilliden til, hvad der kan ske i den her gruppe, måske kan ligge på et meget lille sted. Jeg håber på, at jeg tager fejl. For jeg synes faktisk, det vigtigste er, at vi får hjulpet de her mennesker, og det gør vi ikke i dag med den måde, som vi har indrettet det på.

Kl. 21:38

Formanden (Søren Gade):

Der er ikke flere korte bemærkninger, og vi siger tak til ordføreren for forslagsstillerne, fru Karina Lorentzen Dehnhardt.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Socialudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

10) 1. behandling af beslutningsforslag nr. B 42:

Forslag til folketingsbeslutning om at igangsætte en kulegravning af anbringelsesområdet.

Af Mette Thiesen (DF) m.fl.

(Fremsættelse 28.02.2023).

Kl. 21:38

Forhandling

Formanden (Søren Gade):

Forhandlingen er åbnet, og jeg giver ordet til social- og boligministeren.

Kl. 21:38

Social- og boligministeren (Pernille Rosenkrantz-Theil):

Det her er ved gud i himlen den mærkeligste timing, jeg har prøvet længe i dansk politik. Vi er ikke nået til midnat endnu, men vi står her, få døgn før vi behandler det, der er kulegravningen af anbringelsesområdet, nemlig den første del, der hedder barnets lov. Jeg har set loven digitalt, så derfor var jeg lidt i tvivl om, hvor mange sider den var på, men jeg tror, vi kom op på, at det er 1.100 sider plus følgelovgivning, så vi nærmer os 1.500 sider. Det kan godt være, at man fra de forskellige partiers side ikke er enige i alt i barnets lov, men at tale om, at det ikke skulle være en kulegravning og en kæmpe forandring af anbringelsesområdet, begriber jeg simpelt hen ikke. Det kan man så være uenig i, det er fair and square, men at bede om en kulegravning på det tidspunkt, efter et bredt flertal i Folketinget har besluttet den mest vidtrækkende aftale, efter min mening, på anbringelsesområdet i mange, mange år, er simpelt hen meget mærkværdigt! Men mærkværdigheder har også deres plads, og særlig når vi nærmer os midnat. Så lad os da endelig bare tage en diskussion af det. På den baggrund kan I nok regne ud, at vi fra regeringens side ikke er vanvittig meget indstillet på at skulle starte en kulegravning 3 dage inden førstebehandlingen af bemeldte lovforslag på 1.100 sider.

Men jeg vil gerne takke for anledningen til at tale om anbragte børn, for der er simpelt hen noget, der falder mig for brystet i den debat. Og det er, at jeg mener, at forældrene er kommet til at fylde for meget i den debat. Jeg mener, at børnene er kommet til at fylde for lidt, og jeg mener, at forældrene i deres rolle som forældre for børnene også er kommet til at fylde for lidt. Når jeg siger det på den måde, er det, fordi jeg mener, at vi skal gøre alt, hvad vi overhovedet kan. Jeg tror faktisk ikke, jeg kan forestille mig noget værre, jeg tror faktisk, tanken om, at mine børn blev anbragt, ville være det værste mareridt, man kunne udsætte mig for. Det tror jeg er en hvilken som helst forælders allerværste mareridt. Derfor er der jo ingen tvivl om, at når vi har med anbringelse at gøre, skal vi være vanvittig varsomme, og vi skal gøre tingene vanvittig ordentligt. Derfor er det også vigtigt, at der ikke bliver begået fejl på det her område.

Det, som jeg egentlig synes er det vigtigste i forbindelse med forældrerollen, glider i baggrunden, og det er det, der handler om den biologiske forælder, som har svært ved tilværelsen, og hvis barn bliver anbragt. Der bruger vi simpelt hen for få kræfter på at hjælpe den forælder. Vi har for lidt fokus på, at den forælder skal kunne være forælder. Det er et af de skridt, jeg mener vi får taget med barnets lov på fredag, som jeg er stolt af og glad for at være med til at gennemføre, og den del har fået for lidt luft. Det vil sige, at der bliver diskuteret retssikkerhed op ad stolper og ned ad vægge, og det er ikke, fordi jeg er uenig i det, for selvfølgelig skal der være retssikkerhed, selvfølgelig skal der være orden i de sager; det giver sig selv. Det er også derfor, man har gennemgået 722 sager, tror jeg det er – hæng mig ikke op på det præcise tal, men det er lige deromkring – og anbringelsesfundamentet er jo i orden. Det gælder ikke bare i langt de fleste tilfælde, men i langt mere end 90 pct., langt mere end 95 pct. af sagerne. Hvis man kogte det ned, ender vi på, at der er et par stykker, hvor der er tvivl, og der er så en enkelt, der står tilbage. Og det vil sige, at ja, man kan godt finde enkeltsager, hvor der har været problemer, men de enkeltsager bliver blæst op til, at jeg synes, at det kommer til i offentligheden at lyde, som om alle mulige børn bare bliver anbragt. Jeg har sågar hørt forældre, altså helt almindelige forældre i helt almindelige familier, som har et helt almindeligt barn, der har et handicap, og så er de blevet bekymret for, om deres barn lige pludselig skal anbringes uden for hjemmet. No, no, der er vi slet ikke som samfund; vi er der bare slet ikke. Og det vil sige, at den diskussion omkring retssikkerhed snublende nemt bliver til noget, hvor vi får jaget en skræk i livet på forældrene, hvor de bare aldrig ville komme i nærheden af at få fjernet deres barn – de ville aldrig komme i nærheden af at få fjernet deres barn.

Det betyder jo ikke, at der ikke kan være forældre til børn med handicap, der får fjernet deres barn, ligesom forældre til børn, der ikke har et handicap, også kan få fjernet deres børn. Men i den offentlige debat bliver det indimellem oversat til, at det så lige pludselig skulle være noget, alle mennesker skal gå og være bange for. Der er 13.500 anbragte børn i Danmark – 13.500. Der er 20.000 heroinmisbrugere i Danmark, og så er der ret mange mennesker, der f.eks. ikke er heroinmisbrugere. Der er i øvrigt også nogle af heroinmisbrugerne, der godt kan være forældre, men der er også rigtig mange af dem, der ikke kan. Det er bare for at få sat nogle af de her tal i relief.

Kl. 21:43

Jeg synes, det her er så alvorligt et område, men der er en fornemmelse af, at man lige pludselig får kørt en debat et sted hen, hvor en masse mennesker så skal gå og være bange for, at deres barn bliver fjernet, men det behøver de ikke at være; det er meget få forældre i vores samfund, der får deres barn fjernet. Og jeg har hørt folk, der har siddet i børn og unge-udvalg igennem mange år, sige, at de aldrig har været med til behandling af sager, hvor de har været det fjerneste i tvivl, og indimellem bliver jeg træt af, rystet over, at få enkeltsager får lov til at fylde på den måde, som de gør. Det er meget få gange, jeg har hørt forældre til børn, der er blevet anbragt uden for hjemmet, sige, at de mener, at alt det, der står, er helt rigtigt. Ja, det er rigtigt, jeg har drukket og taget stoffer, og jeg har ladet være med at trøste mit barn, efter det har ligget i tis og bræk og det, der er værre, i 3 døgn. Det er virkelig ikke så tit, det bliver skrevet på Facebook; det er virkelig ikke særlig tit, det bliver skrevet på Facebook. Men hvis der er nogen, der i den her Folketingssal tror, at det ikke sker, tager de fejl; så tager de jo simpelt hen bare fejl. Der er børn i det her land, der vokser op i nogle forhold, som de fleste af os simpelt hen tror er løgn, og de har fortjent at få en bedre tilværelse, de har fortjent, at vi ser dem, de har fortjent, at vi tror på, at barnet står i sin egen ret. Nej, børn er ikke deres forældres, børn er deres egne, og hvis forældrene er ude af stand til at tage sig af dem, fordi de kokser på stoffer, lader dem ligge og græde i flere dage uden at trøste dem eller, eller osv., de bliver udsat for vold, for seksuelle overgreb, for alt muligt andet, så skal vi som samfund og fællesskab selvfølgelig værne om de børn. Og for nogle af de børns vedkommende er løsningen at fjerne dem fra deres forældre. Derfor mener jeg, at børn skal ses som det, de er, nemlig deres egne.

Nå, vi kommer til at have diskussioner, kan jeg forstå, i Folketingssalen også, om, hvorvidt der skal være forvaltningsdomstole og andre ting. Jeg håber sådan, at debatten i dag vil afspejle, at man selvfølgelig fra Folketingets partiers side er lige så optaget af børnene, som man er af forældrene. Det vil være min forventning. Det håber jeg bliver sådan med den debat, vi får i dag, og jeg håber også, det vil være sådan på fredag, for jeg synes, den offentlige debat i den senere tid har båret ufattelig meget præg af et spørgsmål om retssikkerheden for nogle forældre. Den skal selvfølgelig være i orden, og det synes jeg er en nobrainer, for selvfølgelig skal den være i orden, men debatten har handlet ufattelig lidt om børnene, og derfor var jeg så glad for, at TV 2 tog handsken op og viste os en tankevækkende dokumentar om Joannahuset og om de børns kamp for at få lov til at blive anbragt. Vi skal bare lige huske, at det er den vej rundt. Der er børn i det her land, der kæmper en brav kamp for at få lov til at blive anbragt uden for hjemmet, og imens det foregår, diskuterer det voksne Danmark, om alle procedurer er blevet overholdt. Det er jo ikke, fordi jeg ikke synes, de procedurer skal overholdes, for selvfølgelig skal de overholdes, men det er bare interessant, at perspektivet er på det med procedurerne og ikke på det, at der under 3 km herfra sidder en flok børn, som kæmper en brav kamp for at få lov til ikke at skulle hjem til nogle forældre, som ikke er i stand til at tage vare på dem. Det synes jeg måske er en forvrængning af perspektiver.

Men jeg glæder mig til debatten på fredag, og jeg vil bare sige, at det er den mærkværdigste timing af et beslutningsforslag nogen sinde. Men tak for ordet.

Kl. 21:47

Formanden (Søren Gade):

Tak for det. Der er to, der har bedt om korte bemærkninger. Først fru Mette Thiesen, Dansk Folkeparti.

Kl. 21:47

Mette Thiesen (DF):

Så er vi i gang! Det undrer mig sådan set, at ministeren mener, at det er dårlig timing. Jeg synes, det her er fremragende timing. Nu er det også lang tid siden, jeg fremsatte beslutningsforslaget. Jeg er bare nødt til at sige, at barnets lov jo ikke er en kulegravning af anbringelsesområdet. Det er lovgivning oven på lovgivning oven på lovgivning.

Altså, kunne vi ikke starte med fuldstændig at få undersøgt det her område, få sikret os, at dem ude i kommunerne faktisk overholder gældende lovgivning? Vi har desværre bare set rigtig mange eksempler på det modsatte i det seneste stykke tid. Kunne vi ikke sikre os, at de ikke begår så grove fejl, så der simpelt hen fremgår fuldstændig faktuelt forkerte ting af de her forskellige sager?

Nu vil jeg i øvrigt sige, at ministeren nævner det her om, at forældre til børn med handicap bare skal tage det helt roligt. Ja ja, men autistiske børn tvangsfjernes altså tre gange oftere end andre børn, og der er nogle ret reelle bekymringer i forhold til det her, men vi har altså set eksempler fra Langeland, vi har set eksempler fra Frederiksberg, hvor der faktisk er nogle mennesker, som er i gang med en retssag imod kommunen, fordi der er begået så uduelig sagsbehandling. Så mener ministeren helt reelt set, at det kunne være på tide, at man undersøgte, om hele systemet overhovedet var skruet rigtigt sammen?

Det er faktisk det, det her beslutningsforslag går ud på. Er børn og unge-udvalget det rigtige? Er Ankestyrelsen uvildig? Det er alle de her forskellige ting, det handler om, sådan at vi netop sikrer retssikkerheden både for forældre, men sådan set også for de børn, som ministeren nævner.

Kl. 21:49

Formanden (Søren Gade):

Ministeren.

Kl. 21:49

Social- og boligministeren (Pernille Rosenkrantz-Theil):

Jeg står her med en sammenfatning af afrapporteringen af kulegravningen af anbringelsesområdet fra februar 2021, som var den kulegravning, som lå til grund for den lovgivning, vi skal behandle på fredag. Februar 2021 – det er så lang tid, det her har været undervejs, og det er jo et udtryk for, at det er et stykke ufattelig grundigt arbejde, der er lavet.

Det er min forgænger, fru Astrid Krag, der var socialminister på det pågældende tidspunkt, som har sat det i gang, har bedt om at få en kulegravning, har fået lavet kulegravningen, har fået den udleveret i februar 2021, og som efterfølgende så har taget initiativ til drøftelser med organisationerne på området oven på kulegravningen med alle Folketingets partier, og har landet en bred politisk aftale, som vi på fredag skal behandle mere end 1.000 siders lovgivning omkring. Jeg har simpelt hen svært ved at se for mig, at man kan lave et mere grundigt arbejde. Så hatten af for min tidligere kollega. Jeg glæder mig til at behandle det, der var produktet af kulegravningen fra det tidspunkt.

Kl. 21:50

Formanden (Søren Gade):

Fru Mette Thiesen.

Kl. 21:50

Mette Thiesen (DF):

Jeg vil starte med at sige, at det da er dejligt, at ministeren synes, at ministerens forgænger var grundig. Jeg har meget få rosende ord for den tidligere minister. Jeg ved ikke rigtig, hvad hun i øvrigt bedrev. Barnets lov – ja, den blev forhandlet hjem med et bredt flertal, og den skal vi drøfte på fredag, så den vil jeg egentlig tage ud af den her diskussion.

Men vi har ikke på baggrund af de massive problematikker, som har været rejst, undersøgt, om Ankestyrelsen er uvildig. Jeg er bare nødt til at sige, at der er rigtig meget, der tyder på, at den ikke er det. Vi har ikke kigget på børn og unge-udvalget. Vi har så mange høringssvar. Vi har så mange bekymringer, bl.a. også fra Justitia, der er bekymret for, om det overhovedet ligger, hvor det skal, ude i kommunerne.

Så er der også en helt anden debat, i forhold til at kommunerne i dag fuldstændig – fuldstændig! – uden nogen som helst konsekvenser kan bryde lovgivningen, kan gøre mere eller mindre, hvad der passer dem. Der er ingen sanktioner. Mener ministeren reelt set overhovedet ikke, at der er brug for at undersøge noget som helst?

Kl. 21:51

Formanden (Søren Gade):

Ministeren.

Kl. 21:51

Social- og boligministeren (Pernille Rosenkrantz-Theil):

Hvis vi fra regeringens side havde ment, at det ikke var en god idé at undersøge noget som helst, så havde vi jo ikke sat den kulegravning i gang. Vi har den opfattelse fra regeringens side, at det er vigtigt, at det her arbejde bliver gjort grundigt. Det er jo ikke noget, man gør med let hånd. At anbringe børn er efter min mening den alvorligste og den mest indgribende ting, vi overhovedet kan gøre som samfund. Derfor synes jeg egentlig ikke, det er overraskende, når der bliver lavet så langvarigt et stykke arbejde, at kulegravningsrapporten ligger i februar 2021, og nu behandler vi lovgivning.

Så kan det godt være, at man bliver utålmodig. Det kan godt være alt muligt andet. Jeg mener, at man skal være så meget på den sikre side, i forhold til hvordan man gør de her ting, og derfor har der ligget så langvarigt et stykke arbejde bag det. Det mener jeg ikke er en undladelsessynd eller noget andet fra min tidligere kollegas side, men det er jo simpelt hen et spørgsmål om, at det her skal gøres ordentligt, at det skal gøres grundigt. Der er alle de der lette stik: Ja, der bliver begået fejl, og ja, det må ikke ske, og ja, det vil vi gerne være med til at stramme op omkring, men det er jo ikke fejl i anbringelsesgrundlaget, og det ville jeg egentlig gerne bede ordføreren bekræfte. For det, der jo er tilfældet, er, at der er ekstremt få sager, hvor det er selve anbringelsesgrundlaget, der bliver bragt spørgsmål om. Det er jo procesfejl, og det synes jeg man skylder at fortælle.

Kl. 21:52

Formanden (Søren Gade):

Fru Karina Adsbøl, Danmarksdemokraterne.

Kl. 21:52

Karina Adsbøl (DD):

Tak til ministeren for ministerens tale. Ministeren siger, at familier ikke skal være så bekymrede. Men det var jo Socialdemokratiet med Mette Frederiksen i spidsen, der gjorde familierne bekymrede i forhold til at få anbringelsesområdet til at handle om antal, altså at man skulle have flere anbringelser, og at man også skulle have flere bortadoptioner. Jeg tror ikke, at der er nogen her i Folketinget, der er uenige i, at det ikke handler om antal, men at det handler om, at det er børn, der bliver anbragt på et veldokumenteret grundlag, men også et retssikkerhedsmæssigt grundlag, i forhold til at det jo er noget af det mest indgribende, man kan gøre over for en familie.

Derfor bliver jeg også lidt ked af det, når jeg hører ministeren sige, at man taler for meget om forældrene og for lidt om børnene, for familierne er jo en samlet enhed. De er ikke modsætninger til hinanden. Altså, forældrene er jo ikke modsætninger til børnene, og børnene er ikke modsætninger til forældrene. Så det handler vel om, at vi som samfund gør det bedste for alle parter i forhold til det retssikkerhedsmæssige, at vi sikrer børnene en god start, og at vi sikrer, at forældre ikke bliver efterladt på perronen, når der sker en anbringelse eller en tvangsbortadoption.

Kl. 21:53

Formanden (Søren Gade):

Ministeren.

Kl. 21:53

Social- og boligministeren (Pernille Rosenkrantz-Theil):

Det er ikke særlig mange områder på socialområdet, hvor man kan sige, at der er under 10-20 pct. fejl. På anbringelsesområdet er der 1 pct. fejl. Jeg anerkender, at der er fejl – 1 pct. fejl. Og det synes jeg bare er vigtigt at holde fast i, inden alle folk bliver skræmt fra vid og sans ved risikoen for, at deres børn lige pludselig skulle blive anbragt på et fejlagtigt anbringelsesgrundlag. Der er 1 pct. fejl.

Nu missede jeg faktisk den anden del af spørgsmålet – beklager. Den bliver jeg nødt til at få gentaget, for den første del var det her med, hvor mange fejl der bliver lavet. Og den anden del af spørgsmålet bliver jeg nødt til at få gentaget, så den må jeg tage i andet svar.

Kl. 21:54

Formanden (Søren Gade):

Fru Karina Adsbøl.

Kl. 21:54

Karina Adsbøl (DD):

Okay, men det er også sent. Min pointe var bare i forhold til det her område, at det jo er Socialdemokratiet, der har jaget den her skræk i livet på familierne i forhold til at få det til at handle om antal. (Social- og boligministeren (Pernille Rosenkrantz-Theil): Åh, det var antallet.). Ministeren siger, at der ikke sker ret mange fejl, men i Socialudvalget hører vi jo om de fejl, der sker. Vi hører, når reporterne fra Radio24syv afdækker nogle sager. Altså, det er jo de sager, vi får ind på vores bord. Og så kan det godt være, at ministeren synes, det er voldsomt. Men det her er jo noget af det mest indgribende, man kan foretage over for en familie og et barn, så derfor er det så vigtigt i forhold til retssikkerheden, at det selvfølgelig skal være i orden.

Kl. 21:55

Formanden (Søren Gade):

Ministeren.

Kl. 21:55

Social- og boligministeren (Pernille Rosenkrantz-Theil):

Jeg mener, at retssikkerheden er fuldstændig afgørende. Og det vil sige, at jeg faktisk er ret tilfreds med, at det område på socialområdet, hvor der sker færrest fejl, er på anbringelsesområdet, nemlig kun 1 pct.

Det var spørgsmålet om antallet, jeg ville vende tilbage til. Jeg er så stolt af, at vi på fredag førstebehandler lovgivning, der gør, at man automatisk skal kigge på søskende  i forbindelse med en anbringelse. Det kan jo simpelt hen ikke være rigtigt, at vi som samfund går ud og siger: Den forælder og den forælder er ude af stand til at tage sig af deres barn  A – helt ude af stand til det, og barnet er anbragt på tvang. Men i erkendelse af noget, jeg ikke rigtig ved hvad er, men jeg har indimellem haft en mistanke om, at det mest var kommunens økonomi, så kigger man ikke på barnets søskende B og C og D og E. Og så kan man komme 5-10 år senere og konstatere, at de forældre sjovt nok heller ikke kunne tage sig af de andre søskende.

Nej, det vil nok være et fåtal af gange, at mor og far er vanvittig dårlige, så dårlige til at tage sig af barn A, at vedkommende skal decideret tvangsanbringes, og at de så vil være verdens bedste forældre over for de andre søskende. Det kan ikke være mange tilfælde. Jeg vil ikke afvise, at de findes, men det kan ikke være mange tilfælde. Og derfor vil jeg sige til spørgsmålet om antallet af anbringelser: Ja, vi har sat rigtig mange penge af til den del, der handler om søskende, men altså, jeg kunne godt tænke mig at se den undersøgelse, der viste, at forældre er vanvittig gode forældre over for alle de andre søskende, på nær lige den ene, vi tvangsanbragte. Jeg tror ikke, det er det, det har handlet om.

Kl. 21:56

Formanden (Søren Gade):

Fru Katrine Daugaard, Liberal Alliance.

Kl. 21:56

Katrine Daugaard (LA):

I 99 pct. af afgørelserne om tvangsanbringelse finder Ankestyrelsen ikke en eneste grund til omgørelse. Men lad mig lige minde om, at Ankestyrelsen heller ikke omgjorde de sager fra Langeland, hvor Ombudsmanden måtte gribe ind, og hvor tre børn indtil videre allerede er blevet hjemgivet. 280 sager skal gå om dernede. Og lad mig minde om, at Ankestyrelsen ikke har gjort brug af sanktioner en eneste gang i over 10 år og i godt 500.000 klagesager. Lad mig også minde om, at vi i år har haft 3 beskikkede medlemmer af Ankestyrelsen som whistleblowere, hvoraf den ene bl.a. har udtalt, og jeg citerer: Vi aner faktisk ikke, om vi tvangsfjerner de rigtige børn.

Mener ministeren slet ikke, at der er en rød lampe, der blinker her?

Kl. 21:57

Formanden (Søren Gade):

Spørgeren.

Kl. 21:57

Social- og boligministeren (Pernille Rosenkrantz-Theil):

Jo, for ellers ville det da være helt utrolig åndssvagt at behandle mere end 1.000 sider lovgivning på fredag – helt utrolig tåbeligt – hvis ikke jeg mente, der var en advarselslampe. Det ville jo være fuldstændig spild af tid, hvis ikke jeg mente, der var et problem, for så kunne vi jo bare beholde den lovgivning, der er. Så når vi fremsætter et lovforslag med så ufattelig mange sider og laver en decideret barnets lov – for første gang nogen sinde i danmarkshistorien laver vi barnets lov som ny hovedlov med det her som et af hovedområderne – så er det nok, fordi vi synes, der er et problem.

Kl. 21:58

Formanden (Søren Gade):

Fru Katrine Daugaard.

Kl. 21:58

Katrine Daugaard (LA):

Men hvis ministeren ellers har læst høringssvarene eller mange af de ændringsforslag, som flere af os partier, der er til stede her i dag, har sendt til ministeren, så tænker jeg godt, at vi kan konkludere, at barnets lov ikke har noget med en kulegravning af anbringelsesområdet at gøre. I forhold til børnene i Joannahuset tænker jeg også at ministeren er enig med mig i, at de er der, fordi kommunerne ikke overholder den nuværende lovgivning.

Kl. 21:58

Formanden (Søren Gade):

Ministeren.

Kl. 21:58

Social- og boligministeren (Pernille Rosenkrantz-Theil):

Ja, men det er jo ikke på grund af det med Ankestyrelsen, vel? Det er jo ikke på grund af det med Ankestyrelsen. For i alle de der sager, der går ind til Ankestyrelsen, er der jo taget stilling til, om barnet skulle anbringes eller ej. Det, der er problemet for de børn ude i Joannahuset, er jo, at der ikke er taget stilling til, om de skal anbringes – det er jo, at der ikke er taget stilling til det. Så hvis det, der er spørgsmålet, er, om jeg altid mener, at kommunerne gør det rigtige, så er svaret da nej. Hvorfor skulle vi så lave lovgivning, hvor vi laver en automatisk søskendeundersøgelse?

Men hvis det, der er spørgsmålet, er, om de ting, som Ankestyrelsen viser her, giver os et billede af, at kommunerne gør det, der er lovligt, så er svaret ja. Der er ikke nogen andre områder på socialområdet, hvor omgørelsesprocenten er så lille som her. På handicapområdet tilbageviser de vel 30-40 pct. af sagerne til kommunerne og siger: Her er der lavet fejl ud over det hele. På det her område er det 1 pct.! Det er for mange, og jeg vil gerne have det ned på 0 pct., og så er der i øvrigt alt for mange sager, der aldrig er blevet til noget, for børnene fortjente, at vi så dem, bl.a. de børn ude i Joannahuset, og faktisk tog stilling til, om det muligvis var en god idé, at de blev anbragt. Men man kan jo ikke føre noget til Ankestyrelsen, hvor der end ikke har været anbringelsesgrundlag, fordi der aldrig er nogen, der har taget stilling til, om de børn var det rigtige sted.

Kl. 21:59

Formanden (Søren Gade):

Hr. Kim Edberg Andersen, Nye Borgerlige.

Kl. 22:00

Kim Edberg Andersen (NB):

Tak for det. Jeg bliver lidt ked af det, når ministeren et eller andet sted her siger til mig, at hvis jeg mener, vi skal kulegrave et område, så er jeg faktisk sådan lidt imod, at børn skal have det ordentligt. For det er sådan jeg hører det, men jeg håber ikke, det er sådan. For min problemstilling er, at det ikke behøver at være et enten-eller. Det kan godt være et både-og. Jeg er selv i den situation, at jeg har været i plejefamilie på grund af en stærkt alkoholisk far, så jeg har prøvet det system. Og det var det mest fantastiske, der kunne ske for mig; det var det rigtige.

Men jeg er også som politiker opmærksom på f.eks. en sag fra Hjørring, hvor børnene i en familie bliver skilt fra forældrene og så bliver sat tilbage. Og det eneste, de står tilbage med, er en regning, fordi de ikke har råd til at føre retssagen mod kommunen til ende. Det er der, min bekymring er. Det er derfor, jeg mener, at det her skal kulegraves, for jeg mener, der bliver begået fejl. Det er ikke for at lave et skræmmebillede og sige, at vi skal have fokus på forældrene i stedet for børnene, for det synes jeg faktisk ikke vi skal, men vi skal bare også samtidig sikre, at forældrene har den her retssikkerhed for, at de bliver hørt, og at de her sager bliver fundet. For det er systemet derude, der laver de her fejl, jeg er bekymret for, og det er det, jeg gerne vil have kulegravet. Kan vi finde de fejl og også lave systemet bedre?

Kl. 22:01

Formanden (Søren Gade):

Ministeren.

Kl. 22:01

Social- og boligministeren (Pernille Rosenkrantz-Theil):

Jamen jeg synes slet ikke, det er et problem, at man gerne vil have en kulegravning. Det er jo det, vi har lavet som grundlag for de lovændringer, der kommer nu. Jeg synes, det er dybt mærkværdigt med endnu en kulegravning. Jeg beskylder ikke nogen for at synes alt muligt mærkeligt, hvis gerne de vil have en kulegravning, for vi har jo selv sat den i gang, kan man sige. Så jeg har bestemt ikke noget imod, at man synes, der er et problem på området og gerne vil have det kulegravet, for det er derfor, vi har gjort det. Det er jo et spørgsmål om at sige, at når vi har at gøre med lovgivning, der er så alvorlig som det her, vil det nødvendigvis, når man laver en kulegravning – man beslutter sig for en kulegravning, laver en kulegravning, inddrager alle interessenter på området, inddrager alle Folketingets partier og kommer frem til at skulle lovgive – være en proces, der tager lang tid. Og det skal den også, for vi skal alle sammen have mulighed for at tænke os grundigt om og blive klogere. Der, hvor vi er nu, står vi ved slutpunktet af den proces. Det er derfor, jeg synes, det er mærkværdigt. Kærligheden til retssikkerheden på det her område synes jeg ikke at der er noget at udsætte på. Det synes jeg kun er en god idé.

Kl. 22:02

Formanden (Søren Gade):

Hr. Kim Edberg Andersen.

Kl. 22:02

Kim Edberg Andersen (NB):

Det er heller ikke det, jeg ser som et problem. Jeg er enig i, det er en proces, der tager tid. Men jeg er også enig i, at det resultat, der er kommet nu, og som er på rigtig mange sider, tror jeg allerede nu mange partier herinde har nogle bekymringer om. Er det nok? Er der ting, der skal ændres?

Nu er jeg i et parti, som ikke er bundet af at skulle stemme for forslaget om barnets lov, så det ender jo med, at jeg skal stemme imod noget, fordi jeg ikke synes, det er godt nok. Jeg synes, det er godt, og der er mange gode skridt på vejen, men også meget, jeg ikke synes er godt nok. Det er derfor, jeg tror, det kunne være aktuelt at sætte den her kulegravning i gang allerede nu. Vi ved, det kommer til at tage enormt lang tid. Nu har det jo taget 2-3 år at komme hertil med det her, og vi kan se, at det, der er kommet nu, er godt, men ikke godt nok. Det er derfor, jeg nok ønsker, at den her kulegravning skal sættes i gang, og så kan vi få lavet en barnets lov 2.0, når den forhåbentlig kommer – for det håber jeg virkelig at den gør, for jeg tror ikke, vi er i mål – og så kan man tage hensyn til det og få de informationer ind allerede nu. Det er mere en kommentar, end det er et spørgsmål.

Kl. 22:03

Formanden (Søren Gade):

Ministeren.

Kl. 22:03

Social- og boligministeren (Pernille Rosenkrantz-Theil):

Man behøver nu heller ikke at stille spørgsmål. Det hedder korte bemærkninger, så alt er godt.

Jeg ved ikke, om man nogen sinde når til et sted, hvor der er sikkerhed for, at ting er gode nok. Det ved jeg simpelt hen ikke om man gør. Jeg synes, vi har gjort os vanvittig umage. Jeg synes, det klæder et meget bredt flertal i Folketinget at have taget ansvaret for det her, også fordi vi jo ikke er enige om alt i det her Folketing, og det er vi slet ikke, når vi diskuterer anbragte børn. Så det vil sige, at der da er blevet klippet en hæl og hugget en tå undervejs i de forhandlinger også rent holdningsmæssigt, og jeg synes, man er kommet et rigtig godt sted hen.

Jeg kan godt forstå, at et flertal af Folketingets partier kunne se sig selv i den aftale, som min forgænger har lavet, og derfor håber jeg da, at man stadig væk holder sammen om det, også selv om der er elementer, hvor man tænker: Kunne man give den en skvis ekstra? Sådan tror jeg da alle tænker, for det er jo også det, der ligger i kompromisets kunst. Og jeg synes, det er utrolig vigtigt, at det er bredt forankret og i øvrigt hen over midten, fordi det er alle vores børn, vi taler om. Det er børnegenerationen i vores samfund.

Kl. 22:04

Formanden (Søren Gade):

Der er ikke flere korte bemærkninger til ministeren, så vi siger tak til ministeren. Jeg giver nu ordet til fru Camilla Fabricius, Socialdemokratiet.

Kl. 22:04

(Ordfører)

Camilla Fabricius (S):

Tak, hr. formand. Det er noget af en varm stol, man kommer op til, vil jeg sige, for der var virkelig meget energi. Tak også for kommentarerne, som gav den energi. Jeg kunne godt tænke mig at starte med at sige til Kayla og Ariz, som var med i »De umyndige«, at vi ser jer. Eller rettere sagt, det har vi ikke gjort, men det kommer vi til. Men jeg har også lyst til at sige det til Leika og til Mads fra De Anbragtes Vilkår, som jeg har truffet gentagne gange, og som har klædt mig på i forhold til det her. De har været anbragt på det børnehjem, som min mor faktisk tog sin pædagoguddannelse på, Dalgården i Aarhus, og fortalt om, hvordan det var at vokse op i familier, hvor man havde brug for anbringelser. Men jeg har også lyst til at sige det til KE og til A, som jeg ikke kan sige navnene på her i dag, for det er navne, som kun jeg kender. Det er børn, som ikke blev set i tide. Dem fik jeg i mine hænder og skulle give en krammer, og de havde blå mærker på kroppen, og vi fik taget billeder ude på Skejby Sygehus. De blev først efterfølgende anbragt, men de blev anbragt, fordi der var voksne som mig og mine kollegaer, der vedholdende sagde, at det her skulle undersøges.

Jer, der har set filmen »Submarino« af Thomas Vinterberg, har set børn, der vokser op og bliver voksne, der ikke kan finde ud af at sætte grænser og ikke kan finde ud af at være ordentlige voksne. Det er ikke sådan, at det er alle voksne, som oplever det, men vi kan se, at hvis ikke man får taget hånd om sit liv, skal der ikke skubbes så meget til en, før man kommer ud af balance, når man bliver voksen. Kære kolleger, I skylder jer selv at se »Submarino«. Jeg fandt mig selv råbende og skrigende mod sagsbehandleren på skærmen, da jeg så den: Så gør dog noget, så gør dog noget! Så slukkede min mand for skærmen, for så syntes han, det var nok. Men det at se så vanvittig en beskrivelse, som Thomas Vinterberg laver i »Submarino« af netop alle de forskellige voksne, der er omkring børnene, som ikke gør noget, fremkaldte den reaktion. Jeg ved godt, det her beslutningsforslag ikke omhandler børnene på den måde, jeg beskriver her, men det omhandler en kulegravning, og det er jo derfor, vi er her, for vi er her for børnenes skyld. Vi er her, fordi vi ønsker, at børn skal have en god opvækst, uanset hvad det er for en familie, de kommer fra.

Jeg synes, ministeren klart har redegjort for, at timingen er skæv og upræcis, og i stedet for ser vi frem til at få behandlet forlaget om barnets lov på fredag. Det er gode, vigtige diskussioner, og for Socialdemokratiet er udsatte børn og unge nogle, som har vores allerstørste omsorg og opmærksomhed. Tak til Mette Thiesen og Dansk Folkeparti for at rejse spørgsmålet. Vi er ikke altid enige. Faktisk har vi på dette område nogle heftige og livlige diskussioner. Men det her Folketing er nødt til at forholde sig til, at der findes børn, som ikke har det godt i den familie, de er født ind i, og det er pinedød nødvendigt, at vi tager ansvar for det. Det, at vi overhovedet diskuterer, hvordan børn vokser op i det her land, er væsentligt, og det vil jeg gerne anerkende. Men Socialdemokratiet kommer ikke til at støtte beslutningsforslaget.

Kl. 22:08

Formanden (Søren Gade):

Der er en enkelt kort bemærkning fra fru Mette Thiesen, Dansk Folkeparti.

Kl. 22:08

Mette Thiesen (DF):

Tusind tak. Og tak for talen. Nej, vi bliver ikke enige – heller ikke om det her, for i Dansk Folkeparti står vi også på retssikkerhedens side. Og jeg ved godt, at statsministeren holdt en nytårstale, hvor hun fortalte, at en af de vigtigste ting for Socialdemokratiet var flere tvangsanbringelser og flere bortadoptioner. Og jeg ved godt, at man siden dengang har arbejdet benhårdt på, at det skulle ske. I Dansk Folkeparti er vi bare ikke enige i den præmis, og der er ikke nogen herinde i den her Folketingssal, som ikke anerkender, at der selvfølgelig er nogle børn, der ikke skal være hjemme hos deres forældre. Det anerkender vi alle sammen.

Dér, hvor vi adskiller os fra hinanden, er, at vi i Dansk Folkeparti faktisk insisterer på, at vi skal holde kommunerne og systemet op på, at den lov, der allerede er i dag, dæleme skal overholdes; at folk ikke må miste deres børn på et fejlagtigt grundlag; at man ikke skal stå som forældre og kæmpe imod et kafkask system, som vi desværre har set talrige eksempler på. Der kommer til at køre retssager i Langeland Kommune, i Frederiksberg Kommune og sikkert også rigtig mange andre steder, netop fordi systemet fejler. Hvorfor er det, at Socialdemokratiet er så forhippet på flere anbringelser i stedet for at undersøge, om systemet egentlig fungerer i dag?

Kl. 22:10

Formanden (Søren Gade):

Ordføreren.

Kl. 22:10

Camilla Fabricius (S):

Jeg synes overhovedet ikke, det giver mening at tale måltal, som ordføreren gør her. Jeg synes, at det handler om Ariz i Joannahuset, som det blev nævnt i min ordførertale på talerstolen lige før. Her må man jo sige, at der er et håndgribeligt eksempel på, hvad der sker, når børn ikke bliver anbragt i tide. Her er et ungt menneske, der skulle have været anbragt væsentlig før. Og så er det jo, at det eksempel kommer med at kigge på, at vi skal have mulighed for at kunne anbringe tidligere. Og hvis Ariz var blevet anbragt på et væsentlig tidligere tidspunkt, ville han også have været en anbringelse mere.

Noget af det, jeg synes er stærkt ved den lov, vi skal behandle på fredag, handler om søskendedelen, altså at man som kommune også skal kigge på de andre søskende. Derfor er der jo mulighed for, at der bliver flere og tidligere anbringelser. Men der er ingen måltal.

Kl. 22:11

Formanden (Søren Gade):

Fru Mette Thiesen.

Kl. 22:11

Mette Thiesen (DF):

Det har Socialdemokratiet også sagt før, altså at der ikke er nogen måltal, men det var jo sådan set det, vi hørte, og jeg er bare nødt til at anfægte den præmis. Hvis vi kigger til andre lande og der bliver afholdt et valg i et land, hvor 99 pct. stemmer på den ene kandidat, så vil vi som regel sætte spørgsmålstegn ved, om det valg er foregået ordentligt. Derfor synes jeg også, at man skal stille sig selv det her spørgsmål: Når 99 pct. af alle de afgørelser, som Ankestyrelsen tager stilling til, bliver stadfæstet og vi efterfølgende kan se, at Ombudsmanden må gå ind i nogle sager og simpelt hen hjemgive nogle børn, som er blevet fjernet på et fejlagtig grundlag, er der så reelt ikke noget i systemet, vi skal have kigget igennem? Jeg synes simpelt hen, det skriger til himlen.

Kl. 22:12

Formanden (Søren Gade):

Ordføreren.

Kl. 22:12

Camilla Fabricius (S):

Jeg synes egentlig, ministeren tidligere sagde, at der har pågået en kulegravning. Vi har haft en forhandling, og det er jo derfor, vi kommer med barnets lov, og jeg synes sådan set, at også Mette Thiesen skal være glad for og stolt af den aftale, vi står med, og som Dansk Folkeparti jo også har været med til at bakke op om. Det er jo væsentligt at tage det udgangspunkt, at vi gør det her for børnene, og den del håber jeg vi kan samles om.

Kl. 22:12

Formanden (Søren Gade):

Fru Katrine Daugaard, Liberal Alliance.

Kl. 22:12

Katrine Daugaard (LA):

Tak. Der er jo sket meget siden den kulegravning, som ministeren talte om. Vi er blevet noget mere oplyste om, hvad der foregår, især i forhold til retssikkerheden for forældre, som har fået tvangsfjernet deres børn uretmæssigt, som fru Mette Thiesen påpeger. Det er én ting, og den har med retssikkerhed at gøre og måske i høj grad også forældres retssikkerhed. Jeg kan nu ikke se, hvorfor den skal stå i modsætning til børnenes retssikkerhed.

Men nu nævner ordføreren selv Ariz fra Joannahuset, og jeg kunne godt tænke mig at stille ordføreren et meget direkte spørgsmål. Ariz er et barn, som selv fortalte og råbte højt til Gud og hvermand, der ville høre på ham, at han blev udsat for vold i sit hjem. Mener ordføreren, at han med den nuværende lovgivning skulle have været fjernet?

Kl. 22:13

Formanden (Søren Gade):

Ordføreren.

Kl. 22:13

Camilla Fabricius (S):

Tak. Jo, han burde have været anbragt ifølge gældende lovgivning.

Kl. 22:14

Formanden (Søren Gade):

Fru Karina Daugaard.

Kl. 22:14

Katrine Daugaard (LA):

Jeg hedder Katrine!

Så er ordføreren jo også enig i, at lovgivningen ikke bliver overholdt. Så Mette Thiesens påstand om, at vi laver lovgivning på lovgivning, som ikke bliver overholdt, er jo rigtig, og derfor bør man kulegrave, hvad det præcis er, der er galt, siden lovgivningen ikke bliver overholdt ude i kommunerne.

Kl. 22:14

Formanden (Søren Gade):

Ordføreren.

Kl. 22:14

Camilla Fabricius (S):

Jeg bliver simpelt hen nødt til at gentage det, der er blevet sagt fra talerstolen af ministeren, altså at der er pågået en undersøgelse, en kulegravning, og at der er pågået et forhandlingsrum, hvor vi er blevet enige om, at vi skal gøre noget.

Så selvfølgelig er jeg enig i, at det ikke har været godt nok, at det ikke er godt nok derude. Det synes jeg også jeg i min ordførertale har været ekstremt præcis om. I forhold til hvert eneste barn, der ikke får muligheden for en tryg barndom, er det jo ikke godt nok.

Kl. 22:15

Formanden (Søren Gade):

Nu giver jeg ordet til fru Karina Adsbøl, Danmarksdemokraterne.

Kl. 22:15

Karina Adsbøl (DD):

Tak for det, formand. Jamen det er også ved at være sent, så jeg kan godt forstå, hvis folk er ved at være lidt trætte.

Men jeg kunne godt tænke mig at spørge ordføreren om noget, for det er jo rigtigt, hvad fru Katrine Daugaard siger i forhold til det med, at lovgivningen ikke er blevet overholdt og fulgt, hvis det er, at et barn, som faktisk skulle være anbragt, ikke bliver anbragt. Omvendt er den jo heller ikke overholdt og fulgt, hvis et barn, som ikke skulle have været anbragt, bliver anbragt, kan man sige. Altså, det gælder begge dele. Jeg tror også, Justitia er ude med den kompleksitet i forhold til deres retssikkerhedsmæssige undersøgelse.

Men jeg kunne egentlig godt tænke mig at høre ordføreren om noget i forhold til det her område, når ordføreren siger, at børn jo har ret til en god barndom, og at det skal vi selvfølgelig sikre. Men synes ordføreren, at man gør det, når man ikke som samfund sikrer sig, at når man anbringer et barn, så anbringer man det til noget bedre end det, det kommer fra? For vi har jo set gentagne svigt – svigt på svigt – af børn, som er blevet anbragt, hvor man ikke har fulgt op på den anbringelse, der har været.

Kl. 22:16

Formanden (Søren Gade):

Ordføreren.

Kl. 22:16

Camilla Fabricius (S):

Jeg er simpelt hen rigtig glad for, at jeg fik det spørgsmål. For der var faktisk noget, jeg havde glemt at sige i min tale, nemlig at det jo er første skridt, vi kommer til at tage på fredag – jeg er rigtig, rigtig glad for, at Karina Adsbøls tidligere parti var med, og jeg håber også, hun kommer med sammen med Danmarksdemokraterne. Men det næste, vi har lovet med »Børnene først«, er jo både at lave en plejefamiliereform, en efterværnsreform og i det hele taget at kigge på, hvad det er for en type anbringelse, vi laver.

Så det har ordføreren da fuldstændig ret i. Vi er da nødt til at sikre, at man kommer et godt sted hen. Gør det så, at vi ikke skal anbringe børn? Nej. For det handler om, at vi er nødt til at gøre begge ting på en gang. Vi er altså nødt til at skabe gode, ordentlige familieplejer, vi er nødt til at skabe ordentlige opholdssteder, og vi er nødt til at anbringe de børn, der lever i familier, de ikke kan være i. Og det er vi nødt til at gøre på en gang.

Kl. 22:17

Formanden (Søren Gade):

Fru Karina Adsbøl.

Kl. 22:17

Karina Adsbøl (DD):

Jeg er da glad for, at jeg kan gøre ordføreren glad. Men det her handler jo ikke om, om man er for eller imod anbringelser. Altså, jeg kan slet ikke forstå, at ordføreren får det til at lyde, som om det er det, det handler om.

Det handler da vel om, at man, hvis man som samfund anbringer et barn væk fra dets familie, så sikrer, at det får et bedre barneliv, og at der ikke sker det, som vi har været vidne til både i en TV 2-dokumentar og andre steder, nemlig at børn så bliver udsat for overgreb og vold de steder, de bliver anbragt.

Altså, det er jo det, man mangler i dag. Det er jo det her med at følge op på den kvalitetssikring, som burde være sådan, at man, når man anbringer børn, også sikrer sig, at man anbringer dem til noget bedre.

Kl. 22:18

Formanden (Søren Gade):

Ordføreren.

Kl. 22:18

Camilla Fabricius (S):

Selvfølgelig. Selvfølgelig skal vi sikre, at børn har en god opvækst. Det er jo det, vi har påtaget os ansvaret for. Vi er nødt til at sikre, at de plejefamilier, de opholdssteder, de miniinstitutioner, man kommer hen til, hvis man er i den situation, at man er anbragt, er gode og ordentlige. Samtidig er vi nødt til at sørge for, at de børn, som er i familier, de ikke kan være i, også bliver anbragt.

Kl. 22:18

Formanden (Søren Gade):

Der er ikke flere korte bemærkninger til fru Camilla Fabricius. Vi siger tak, og jeg giver nu ordet til den næste ordfører, fru Anni Matthiesen fra Venstre.

Kl. 22:19

(Ordfører)

Anni Matthiesen (V):

Tak for det, formand. Tak til Dansk Folkeparti for at fremsætte det her forslag, som vi behandler en sen tirsdag aften, også selv om jeg må sige, at jeg ikke helt forstår, at vi skal diskutere det nu her i aften, når vi faktisk skal behandle det her forslag på fredag, altså i den samme uge. Som ministeren jo også var inde på, har der været en kulegravning, og jeg forstår det her beslutningsforslag på den måde, at man mener, at der skal ske en ny kulegravning. Derfor er vi i Venstre, for at gøre det ganske kort, ikke enig i, at man skal lave en ny kulegravning.

I beslutningsforslaget her, som Dansk Folkeparti har fremsat, er det, som jeg læser det, et spørgsmål om at gå i gang med en kulegravning. Det var jo det, der skete tilbage i 2021, hvor der netop skete en omfattende kulegravning af anbringelsesområdet. Så medmindre jeg har misforstået Dansk Folkepartis forslag, må jeg sige, at vi i Venstre selvfølgelig ikke kan bakke op om en ny kulegravning. Jeg synes, at vi skal komme videre og dermed også få taget debatten på fredag og så få stemt aftalen igennem, som et bredt flertal i Folketinget jo var enige om. Så vi kommer ikke til at stemme for det her beslutningsforslag.

Kl. 22:20

Formanden (Søren Gade):

Tak for det. Der er et par korte bemærkninger, og først er det fru Mette Thiesen, Dansk Folkeparti.

Kl. 22:20

Mette Thiesen (DF):

Det kan godt være, at ordføreren ikke forstår forslaget. Det virker heller ikke, som om ordføreren har læst det, for en del af det her er, at man skal kigge på Ankestyrelsen, bl.a. på baggrund af nogle af de argumenter, som jeg har nævnt tidligere. Jeg kunne i øvrigt bedre lide ordføreren, da ordføreren var i opposition. Det virker, som om man bare har adopteret Socialdemokratiets holdning på området, for jeg husker da i hvert fald en tidligere Venstreordfører på det her område, der var noget mere skarp i retorikken, også i forhold til retssikkerheden for forældrene i det her.

Det bliver sådan en lidt underlig debat. Altså, det her forslag handler grundlæggende om, om vi har et system, der fungerer i dag. Virker børn og unge-udvalgene? Er Ankestyrelsen uvildig? Bliver lovgivningen overholdt? Er kommunerne overhovedet kompetente til at sidde med så skrøbeligt et område? Det her er det mest skrøbelige område overhovedet af alle områder i hele Danmark. Det her handler om, at staten går ind og tager folks børn. Så jeg kan slet ikke forstå, at Venstre har så lemfældig en tilgang til det. Det var i hvert fald ikke mit indtryk, at det var Venstres holdning tidligere, da man sad i opposition, men jeg kan så forstå, at man nu er smeltet sammen med Socialdemokratiet på også det her område.

Kl. 22:21

Formanden (Søren Gade):

Ordføreren.

Kl. 22:21

Anni Matthiesen (V):

Det her var også Venstres holdning, da vi sad i opposition. Venstre er jo med i den politiske aftale »Børnene Først«. Da fru Marlene Ambo-Rasmussen var socialordfører, da hr. Hans Andersen sad med i forhandlingslokalet og, hvis vi går længere tilbage, for den sags skyld også da fru Marie Bjerre var socialordfører, sad de og forhandlede time efter time og havde rigtig mange møder, og vi er jo en del af den politiske aftale. Og det er i forlængelse af den politiske aftale, at vi har en lovbehandling på fredag.

Kl. 22:22

Formanden (Søren Gade):

Fru Mette Thiesen.

Kl. 22:22

Mette Thiesen (DF):

Det kan jeg godt huske. Jeg kan godt huske de lange aftener og den meget, meget langvarige behandling, der var af barnets lov, fra et fuldstændig grotesk første udgangspunkt. Men jeg kan også huske en ordfører, som var meget skarp i forhold til de problematikker, der også åbenlyst ligger.

Regeringspartierne, den her masse af politiske partier, som er smeltet sammen, bliver ved med at snakke om, at vi skal behandle barnets lov på fredag. Det, vi taler om nu, er, at vi skal have undersøgt det system, der er i dag. Vi kan se så mange sager, hvor børn er blevet fejlagtigt anbragt. Der kommer til at køre retssager i Langeland Kommune og Frederiksberg Kommune, og der er masser af andre eksempler. Her i weekenden var der ovenikøbet en artikel om grønlandske børn, som der også er nogle åbenlyse problematikker om, eksempelvis når man laver de her forældrekompetenceundersøgelser. Der er masser af problemer på det her område, så jeg synes bare, det er fuldstændig naturligt, at man som ansvarlig politiker siger: Vi kan se, der er nogle åbenlyse problemer; vi er simpelt hen nødt til at finde ud af, om systemet overhovedet fungerer, og også gerne, før man måske laver lovgivning oven på lovgivning.

Kl. 22:23

Formanden (Søren Gade):

Ordføreren.

Kl. 22:23

Anni Matthiesen (V):

Jeg forstår simpelt hen ikke, hvor Dansk Folkepartis ordfører vil hen, for jeg anerkender da helt klart, at som det er i dag, er der steder, hvor det ikke fungerer godt nok. Men vi har jo også et nyt lovforslag, som vi skal drøfte på fredag, og som vi forhåbentlig også kommer til at vedtage. Nu talte ordføreren om, at man, hvis man er et ansvarligt parti, også går med og kæmper de her kampe. Der kommer jo flere ting, som vi skal kæmpe sammen om i forlængelse af det her, og hvis man melder fra på fredag, synes jeg da, det er ærgerligt, for så kommer vi ikke til at drøfte bedre kvalitet på plejefamilieområdet og for den sags skyld efterværnsområdet, og det er jo næste skridt.

Kl. 22:24

Formanden (Søren Gade):

Fru Katrine Daugaard, Liberal Alliance.

Kl. 22:24

Katrine Daugaard (LA):

Jeg vil gerne spørge ordføreren, om ordføreren er enig i, at der er retssikkerhedsmæssige problemer på anbringelsesområdet.

Kl. 22:25

Formanden (Søren Gade):

Ordføreren.

Kl. 22:25

Anni Matthiesen (V):

Ja, jeg vil sige det på den måde, at jeg har oplevet situationer, hvor jeg har tænkt, at her var der retssikkerhedsmæssige udfordringer, og det gælder måske både, hvis man tager forældrekasketten, men så sandelig også, hvis man tager barnekasketten på.

Kl. 22:25

Formanden (Søren Gade):

Fru Katrine Daugaard.

Kl. 22:25

Katrine Daugaard (LA):

Så når den nuværende lovgivning ikke overholdes, hvad er det så i barnets lov, der gør, at fremtidig lovgivning skulle blive overholdt?

Kl. 22:25

Formanden (Søren Gade):

Ordføreren.

Kl. 22:25

Anni Matthiesen (V):

Altså, hvis jeg bare skal slå ned på et par steder, så tror jeg på, at bl.a. den del, der handler om, at man fremadrettet også skal kigge på søskende, kan være med til at øge retssikkerheden. Jeg tror også på, at det, der er skrevet, ind i forhold til at der bl.a. skal være to sagsbehandlere på i nogle af de svære sager, også kan være med til at give en øget sikkerhed.

Kl. 22:26

Formanden (Søren Gade):

Fru Karina Adsbøl, Danmarksdemokraterne.

Kl. 22:26

Karina Adsbøl (DD):

Tak for det. Nu ved jeg ikke, om ordføreren kan huske Barnets Reform, men formålet med Barnets Reform var jo netop, at børn skulle inddrages og høres, også i forhold til børnesamtaler – altså alle de intentioner, som også den lovgivning, vi skal behandle på fredag, handler om. Men udfordringen er jo netop, som også fru Katrine Daugaard siger, at den lovgivning, Barnets Reform, aldrig nogen sinde blev implementeret rigtigt i alle 98 kommuner. Det har vi været vidne til, også i forhold til de undersøgelser, der har været – også undersøgelser, i forhold til om børnene blev hørt, om der blev afholdt børnesamtaler, om børn blev inddraget efter modenhed og alder, som der jo står i den nuværende lovgivning. Så er der ikke nogen retssikkerhedsmæssige bekymringer også i forhold til det?

Nu bygger man så ovenpå med barnets lov, og der har man nogle gode intentioner, men når vi nu har været vidne til en lovgivning, som ikke har været ordentligt implementeret, hvad vil ordføreren så gøre for at sikre, at den her gang lykkes det?

Kl. 22:27

Formanden (Søren Gade):

Ordføreren.

Kl. 22:27

Anni Matthiesen (V):

Med den politiske aftale, der er indgået, og med så mange partier, der har bakket op og har siddet i så mange timer og er nået frem til enighed om, at det her er bedre end det, vi har i dag, må jeg sige, at jeg har tillid til, at det bliver bedre. Det er min overbevisning. Jeg ved godt, at der også sidder nogle her i Folketingssalen i aften, som er nyvalgte, men jeg har tillid til, at man, når man har brugt så mange timer på det her arbejde, er nået frem til noget, som gør, at det bliver bedre, end det er i dag.

Kl. 22:27

Formanden (Søren Gade):

Spørgeren.

Kl. 22:27

Karina Adsbøl (DD):

Jo, men det var jo ligesom også det, Barnets Reform skulle gøre – altså, der var også alle de gode intentioner. Men udfordringen er, når det skal ud at virke i 98 kommuner, at tingene så ikke bliver ordentligt implementeret, og at der ikke bliver fulgt op på det – altså kvalitetssikringen i forhold til det arbejde.

Er ordføreren ikke bekymret for det? Vi har jo faktisk set i forhold til Barnets Reform, at man ikke har overholdt og fulgt de ting, man skulle, og det er jo der, jeg tror man har en bekymring i nogle af partierne herinde i Folketinget.

Kl. 22:28

Formanden (Søren Gade):

Ordføreren.

Kl. 22:28

Anni Matthiesen (V):

Jamen jeg kan sagtens følge, at når man har 98 kommuner, vil man formentlig også både om 2 år og om 5 år og om 15 år kunne finde nogle eksempler på, at det ikke er blevet gjort godt nok. Men jeg må stadig væk sige, at jeg er fuldt overbevist om, at det her bliver bedre end det, vi har i dag. Og det er egentlig også derfor, jeg håber, at der er en bred opbakning til, at vi nu slår det her fast og kommer videre, så vi kan komme i gang med at tage de næste vigtige skridt, som jeg også nævnte, især i forhold til at sikre kvaliteten i plejefamilierne, men for den sags skyld også i forhold til bedre efterværnsordninger.

Kl. 22:29

Formanden (Søren Gade):

Der ikke flere korte bemærkninger, så vi siger tak til fru Anni Matthiesen. Og jeg byder nu velkommen til fru Rosa Eriksen, Moderaterne.

Kl. 22:29

(Ordfører)

Rosa Eriksen (M):

Tak. Jeg vil gerne starte med at påpege, at vi i Moderaterne er virkelig glade for, at vi her i Folketingssalen har stort fokus på anbringelsesområdet. Børn og unge, der ikke kan bo hos deres forældre, er altså vores ansvar – et ansvar, vi skal tage alvorligt. Og det gør vi alle sammen herinde i Folketingssalen.

Der kan være forskellige ulykkelige årsager til, at børn ikke kan bo hos deres forældre, men vi ved alle, at forskellige ulykkelige omstændigheder kan gøre det svært, hvis ikke umuligt at tage vare på sine egne børn.

Det er et område, hvor vi ikke må svigte. Vi har et særligt ansvar for, at anbringelse af børn og unge sker med de anbragte børn i centrum – med de anbragte børn i centrum! Det ansvar er jeg enig med Dansk Folkeparti i at vi ikke løfter tilstrækkeligt i dag. Og derfor agter vi i Moderaterne og heldigvis også i den samlede regering at gøre noget ved netop det problem. Derfor er der slet ikke tale om en uenighed imellem forslagsstillerne og regeringen, når det handler om formålet med beslutningsforslaget, vi behandler her i dag.

Jeg noterer mig, at forslagsstillerne med beslutningsforslaget ønsker en kulegravning af hele anbringelsesområdet. Helt konkret vil man pålægge regeringen at igangsætte kulegravningen inden udgangen af 2023. Det glæder mig, at flere partier ønsker at se på anbringelsesområdet, men vi mener, at forslaget her blot vil forhale løsninger af de problemer, vi kender, samtidig med at det ikke umiddelbart vil tilvejebringe ny viden. Anbringelsesområdet har været genstand for en række afdækninger og undersøgelser. Det gælder bl.a. en kulegravning, som udkom i 2021, mens der også er foretaget en række andre undersøgelser. Med andre ord kender vi problemerne; vi kender mange af problemerne. Så hvorfor ikke gå i gang med sammen at se på løsninger i stedet for? Det tror jeg vil være i flere anbragte børn og unges interesse.

Derfor er jeg så glad for, at vi i regeringen med barnets lov tager første skridt mod at forbedre anbringelsesområdet. Helt konkret sikrer vi flere rettigheder til børnene, en større stemme til børnene og ikke mindst et forbedret og mere tidssvarende syn på børnene. Barnets lov skal også gøre op med tungt og unødigt bureaukrati, som skaber løsninger til gavn for systemet frem for løsninger til gavn for det enkelte barn. Med barnets lov bliver indsatsen tilrettelagt ud fra den enkeltes behov, og der bliver sat tempo på sagsbehandlingen. Foruden barnets lov er det også vigtigt at nævne aftalen om »Børnene Først« fra 2021, som skal styrke kvaliteten i sagsbehandlingen.

I regeringen tror vi på, at der skal tænkes bredt, hvis vi skal løse udfordringerne på anbringelsesområdet, og derfor er vi som nævnt i gang med flere indsatser, der skal styrke både retssikkerheden og kvaliteten for anbragte børn og unge. Vi kender problemerne, og vi skal ikke nøle med løsningerne. Derfor mener vi ikke, at en ny kulegravning er svaret nu. Vi vil tage handling og fokusere på problemerne. Derfor vil vi også i regeringen tage initiativ til nye tiltag på anbringelsesområdet fremadrettet startende med barnets lov, som jeg glæder mig til at drøfte med Folketingets partier. Derfor stemmer Moderaterne imod dette ellers velmenende forslag.

Kl. 22:32

Formanden (Søren Gade):

Tak for det. Og der er tre korte bemærkninger, først fra fru Katrine Daugaard, Liberal Alliance.

Kl. 22:33

Katrine Daugaard (LA):

Det her beslutningsforslag handler ikke om barnets lov, det handler heller ikke om for eller imod anbringelse, men det handler om, om der er brug for en kulegravning, i forhold til at lovgivningen ikke overholdes. Hvordan ser Moderaterne en løsning på, at lovgivningen bliver overholdt?

Kl. 22:33

Formanden (Søren Gade):

Ordføreren.

Kl. 22:33

Rosa Eriksen (M):

Lovgivningen mener vi jo altid skal overholdes. Vi starter med barnets lov, hvor vi har to socialrådgivere på de mest komplekse sager, så de kan støtte hinanden og have fire øjne på sagen. Det synes jeg som det første er et rigtig, rigtig godt tiltag. Derudover er der 13.500 anbragte børn i Danmark. Jeg har hørt her i salen her i aften, at der er blevet nævnt to kommuner, hvor der har været enkelte problemer. Vi skaber en fortælling om, at hele anbringelsesområdet står i flammer. Det tror jeg ikke på det gør, men én fejl er en fejl for meget, og herinde er det vores job at skabe rammerne for, at de dygtige socialrådgivere, der arbejder med de her sager, ikke begår fejl, for det er der jo ikke nogen der er interesseret i. Der er ikke nogen, der er interesseret i ikke at hjælpe de her børn. Det er den værste position, du kan stå i som barn og som forælder.

Så jeg forstår slet ikke den retorik, som vi bekriger hinanden med her. Skulle vi ikke sammen finde løsninger på de problemer, der er, og undersøge, hvad problemerne er, efter at vi har indført barnets lov, hvor vi faktisk prøver at gøre noget ved dem?

Kl. 22:34

Formanden (Søren Gade):

Fru Katrine Daugaard.

Kl. 22:34

Katrine Daugaard (LA):

Det er simpelt hen helt utroligt, det er åbenbart, som om jeg snakker sort. For nu har jeg stillet alle regeringspartierne stort set det samme spørgsmål om, hvordan vi overholder lovgivningen, og I bliver ved med at snakke om, hvordan man skaber noget nyt i barnets lov. Ingen svarer på spørgsmålet, og det må jo være, fordi I ikke har et svar på det.

Men altså, det her er jo langt værre end enkeltsager. Nu ved jeg ikke, hvor meget ordføreren følger med på området, men der er jo tale om Frederikssundskandalen, Bornholmskandalen, Frederiksbergskandalen, Tårnbyskandalen, Langelandskandalen. Københavns Kommune overholder ikke lovgivningen, Frederikssund Kommune overholder ikke lovgivning, og det samme gælder Viborg Kommune, Svendborg Kommune, og jeg kan blive ved med at nævne flere. Jeg kan også vise eksempler på konkrete lovbrud, hvis ikke ordføreren er klar over, at det foregår.

Hvordan får vi kommunerne til at overholde lovgivningen?

Kl. 22:35

Formanden (Søren Gade):

Ordføreren.

Kl. 22:35

Rosa Eriksen (M):

Jeg tænker ikke, at ordføreren taler sort, og jeg synes faktisk, at jeg svarer på ordførerens spørgsmål. Vi får to socialrådgivere på komplekse sager, to kompetente fagfolk på komplekse sager. Vi sørger for at fjerne noget bureaukrati, så man ikke bruger sine ressourcer på de mindre komplekse sager, men på de komplekse sager, for netop at styrke kvaliteten og overholde lovgivningen.

Kl. 22:36

Formanden (Søren Gade):

Tak for det. Hr. Kim Edberg Andersen.

Kl. 22:36

Kim Edberg Andersen (NB):

Tak for det. Jeg tror, det gik galt i den her debat allerede fra starten, fordi vi har en minister, som brænder rigtig meget for børnene, og så fik vi kørt en stemning lidt højt op herinde. Det, jeg egentlig vil spørge ind til, er dybest set, at vi har sager i kommunerne, og jeg kan ikke se, at den her lov forholder sig til det.

Jeg tror personligt, at det gik galt, allerede dengang vi fjernede tjenestemændene og vi fjernede retten for socialrådgivere til nogle gange at stå fast. Og vi har et kommunalt system, der nogle gange tromler over folk, og det er nok egentlig det, jeg spørger ind til: Hvordan løser vi det?

For det er der, det går galt med retssikkerheden. Det er, når vi har en Rebildsag, hvor guderne skal vide der skete forfærdelige ting, og det eneste, der skete for de her ansatte dernede, var, at der var en kommunaldirektør, der efter lang tid lige stillede op i Nordjyske og sagde: Ej, det er heller ikke godt nok; vi gør det bedre fremadrettet. Det var det. Det er heller ikke i orden.

Så det er ikke et angreb på barnets lov. Det er ikke et angreb på det med, at vi skal passe på børn. Det er simpelt hen bare en bekymring om, at vi ikke har fået skrevet det ind i det. Så ved jeg godt, at så får vi vel et eller andet at vide om, at det er et andet ressort, eller et eller andet andet. Men virkeligheden er, at så må vi jo have fat i de ressorter, så vi får løst det her.

Kl. 22:37

Formanden (Søren Gade):

Ordføreren.

Kl. 22:37

Rosa Eriksen (M):

På fredag skal vi førstebehandle en lov på 1.100 sider og en følgelov på 400 sider. Jeg hører nogle sige, at det er lovgivning på lovgivning. Det er det ikke. Det er en ny hovedlovgivning. Så jeg synes faktisk, at vi gør noget for at forbedre forholdene.

Men der skal ikke herske nogen tvivl om, at vi i Moderaterne kommer til at følge anbringelsesområdet meget, meget tæt, også når barnets lov er implementeret, for selvfølgelig skal der ikke ske fejl. Der skal da ikke ske fejl. Vi skal minimere fejlene, så vidt det overhovedet er muligt. Men vi bliver også nødt til at stole på, at socialrådgiverne, der sidder med de her sager, er kompetente og får mulighed for at udnytte deres faglighed og ikke løber rundt for at efterleve nogle bureaukratiske krav, der ikke har noget med familierne at gøre. De skal være tæt på familierne. De skal kende familierne, så de kan træffe de rigtige afgørelser for forældrene og børnene.

Kl. 22:38

Formanden (Søren Gade):

Hr. Kim Edberg Andersen.

Kl. 22:38

Kim Edberg Andersen (NB):

Jeg ved ikke, om ordføreren ikke vil høre, hvad jeg siger, for det er egentlig ikke et angreb på det, der sker på fredag. Det synes jeg er fantastisk. Det tager vi på fredag.

Jeg er jo hæmmet af selv at have siddet i en kommunalbestyrelse, og jeg har set, hvordan socialrådgivere kommer og går i en forvaltning, fordi de ikke får lov til at være professionelle. Og så er det ligegyldigt, om der er en eller to, for der sker ikke kommunen noget. Det, jeg siger, er, at jeg ikke kan læse i de her 1.300 sider, at der står: Vi har set det i kulegravningen, og vi har tænkt os at gøre det her ved det. Altså, vi skal have styr på, at de laver færrest mulige fejl, og at de har et incitament til at følge barnets lov i stedet for et incitament til at lukke øjnene og spare nogle penge.

Kl. 22:39

Formanden (Søren Gade):

Ordføreren.

Kl. 22:39

Rosa Eriksen (M):

Jeg hører, hvad hr. Kim Edberg Andersen siger, men jeg vælger at tro på, at når man uddanner sig til socialrådgiver og arbejder inden for børne- og ungeområdet, har man ikke brug for et yderligere incitament ud over at ville hjælpe familierne og at ville hjælpe børnene. Når jeg er på arbejde som sygeplejerske, har jeg da ikke brug for yderligere bekræftelse eller motivation for at hjælpe mennesker i nød. Så det er jo det, det handler om. Det er derfor, du bliver socialrådgiver. Det er for at hjælpe udsatte borgere.

Kl. 22:39

Formanden (Søren Gade):

Fru Mette Thiesen, Dansk Folkeparti.

Kl. 22:39

Mette Thiesen (DF):

Jeg er sådan set meget enig med ordføreren, og det er også derfor, jeg synes, det er en lidt underlig argumentation, at fordi man har så stor tillid til socialrådgiverne, vil man nu lovgivningsmæssigt gå ind og sætte to socialrådgivere på, for det mener man dæleme ikke de selv kan finde ud af derude – jamen helt ærlig.

Altså, det, vi skal sikre os, er, at der ikke sidder nogen socialrådgivere og opfinder falske diagnoser, bryder lovgivningen og begår så grove og graverende fejl, at det ender med, at folk faktisk får hjemgivet deres børn, fordi børnene er tvangsanbragt på et fejlagtigt grundlag. Det er derfor, vi står her i dag; vi står her ikke i dag for at diskutere barnets lov, og jeg kan godt høre på ordføreren, at ordføreren simpelt hen har øvet sig stolpe op og stolpe ned på at fremføre en kæmpe forsvarstale for barnets lov, men det tager vi på fredag, ikke?

I dag taler vi om, om vi skal kulegrave området: sikre, at gældende lovgivning bliver overholdt, og sikre, at vi har en Ankestyrelse, som rent faktisk er uvildig. Det kan man sætte et kæmpestort, fedt spørgsmålstegn ved i dag. Vi skal sikre os, at børn og unge-udvalget er det rigtige. Det er der mange dygtige mennesker, også på det område, der sætter kæmpestore spørgsmålstegn ved i dag, og vi ser sag på sag, hvor ganske almindelige danskere kæmper imod et fuldstændig vanvittigt system, som tager deres børn fra dem.

Hvad vil Moderaterne gøre for at sikre, at gældende lovgivning bliver overholdt?

Kl. 22:41

Formanden (Søren Gade):

Ordføreren.

Kl. 22:41

Rosa Eriksen (M):

Nu er det jo ikke nogen hemmelighed, at Moderaterne er rimelig hooked – nej, det må jeg ikke sige, så jeg vil sige, at vi er meget opsatte på frisættelsesdagsordenen. Vi ønsker jo, at socialrådgiverne udfører det arbejde, de har uddannet sig til, tæt på familierne og tæt på børnene, så de netop ikke forhaler sig og ikke får overholdt gældende lovgivning.

Når vi har to socialrådgivere på de komplekse sager, handler det egentlig ikke om, at vi ikke stoler på dem. Det handler om, at hvis man sidder dag ud og dag ind og læser om børn, der bliver voldtaget eller slået eller sultet eller ligger i deres eget tis og lort i flere dage og ikke bliver trøstet, så kan det godt være rimelig hårdt. Så er det ret rart at have en makker, som man lige kan læne sig op ad. Det handler om at skabe et godt arbejdsmiljø, så vi også holder på vores dygtige socialrådgivere. Det synes jeg er et enormt godt tiltag på anbringelsesområdet.

Men nej, vi synes ikke, det er nu, at vi skal kulegrave området. Jeg hører, hvad ordføreren siger, men det er ikke nu, vi skal kulegrave, når vi står og skal indføre en ny lovgivning lige om lidt.

Kl. 22:42

Formanden (Søren Gade):

Fru Mette Thiesen.

Kl. 22:42

Mette Thiesen (DF):

Ordføreren har ikke siddet i Folketinget særlig længe, men ordføreren er virkelig blevet politiker i forhold til at svare på spørgsmål, for ordføreren svarer overhovedet ikke på spørgsmålet.

Hvad vil Moderaterne gøre for at sikre, at gældende lovgivning bliver overholdt? Det er et meget enkelt spørgsmål. Så jeg kunne egentlig bare godt tænke mig, at ordføreren reelt set svarede på det i stedet for at blive ved at tale udenom og snakke om alt muligt andet, som vi skal drøfte på fredag. Hvad vil Moderaterne og regeringen konkret gøre for at sikre, at kommunerne overholder gældende lovgivning?

Kl. 22:42

Formanden (Søren Gade):

Ordføreren.

Kl. 22:43

Rosa Eriksen (M):

Det kunne også godt være, at jeg bare er dygtig til mit arbejde. Men lad det nu ligge.

Det, Moderaterne vil gøre for at sikre, at kommunerne overholder gældende lovgivning, er det, vi gør med barnets lov. Det er at fjerne nogle af proceskravene i de mindre komplekse sager, så socialrådgiverne har tid til at være i de her komplekse sager. Jeg har ikke hørt ordføreren komme med nogen svar på, hvad ordføreren vil gøre for at sikre, at de overholder det, men jeg glæder mig til at høre det.

Kl. 22:43

Formanden (Søren Gade):

Tak for det, og der er ikke flere korte bemærkninger, så vi siger tak til fru Rosa Eriksen, og jeg byder nu velkommen til den næste ordfører i talerrækken, fru Theresa Berg Andersen fra Socialistisk Folkeparti.

Kl. 22:43

(Ordfører)

Theresa Berg Andersen (SF):

Det her beslutningsforslag fra Dansk Folkeparti lægger op til en igangsættelse af en kulegravning på anbringelsesområdet. Og den skal igangsættes hurtigst muligt med nedsættelse af en hurtigtarbejdende ekspertgruppe. Kulegravningen skal identificere udfordringerne på området og komme med nogle anbefalinger til, hvor retssikkerheden kan forbedres. De punkter er vi i SF egentlig helt enige i at der skal kigges på. Det er jo også derfor, at vi gik med ind i forhandlingerne omkring barnets lov. Her har vi haft et massivt fokus på nogle af de ting, som vi har talt om i dag, nemlig at sikre to socialrådgivere på svære sager. Der skal en ny børne- og familierådgiveruddannelse til for at styrke sagsbehandlernes kompetence og kvaliteten i sagsbehandlingen. Det skal sørge for at forbedre kvaliteten i anbringelserne og for et mere rettighedsbaseret efterværn.

Senere i den her uge, mine damer og herrer – og jeg ved ikke, om vi har fattet det i den her proces – skal vi førstebehandle barnets lov, og der udmønter vi jo dele af »Børnene Først«-aftalen. Med »Børnene Først« udmønter man ikke kun barnets lov. Der ligger noget mere ud over den. For i aftalen indgår der nemlig også, at vi senere skal forhandle om elementer om bedre sagsbehandling, anbringelse og efterværn – alt det, jeg var inde på lige før.

Der er altså nedsat en arbejdsgruppe til at se på vilkårene i plejefamilier, og den forstår jeg er i gang. Der er også nedsat en arbejdsgruppe, der skal se på en model for ny børne- og familierådgiver. Den skulle have afrapporteret inden udgangen af 2022, men den rapport er forsinket. Der udestår derfor meget vigtige forhandlinger på det her område, som vi håber på at vores minister snart vil følge op på. Ligeledes skal der også sættes gang i nogle drøftelser om nytænkning af efterværnet i 2022, og det er også nogle forhandlinger, der mangler. Ikke mindst fremgik det også, at vi skulle se på kvaliteten i anbringelse på døgninstitutioner og opholdssteder i forlængelse af en evaluering af det specialiserede område. Men heller ikke her er vi kommet i mål og i gang med vores drøftelser.

Ministeren henviser i dag til en rapport, som jeg regner med at vi skal åbne op og kigge ind i. Det er ærgerligt, for der er nogle forbedringer på det her område, som vi i SF mener vil imødekomme formålet med det beslutningsforslag, som ligger her i dag. Derfor kan jeg ikke sige på stående fod, om SF støtter beslutningsforslaget. For os er det vigtigt, at der bliver indkaldt til forhandlinger, for vi tror på, at det er de her forhandlinger, der er med til at forbedre kvaliteten i vores anbringelser. Så i SF kan vi på stående fod ikke sige, om vi støtter forslaget. Det vigtige for os er, at der efter på fredag bliver indkaldt til de nødvendige forhandlinger

Kl. 22:47

Formanden (Søren Gade):

Tak for det. Og der er en enkelt kort bemærkning. Fru Mette Thiesen, Dansk Folkeparti.

Kl. 22:47

Mette Thiesen (DF):

Tusind tak til ordføreren for talen, og jeg ved også, at ordføreren har nogle reelle bekymringer, og det er nogle af dem, som vi også deler i Dansk Folkeparti i forhold til anbringelsesområdet. Også tak for den store indsigt i området. Kan ordføreren bekræfte mig i, at man med det nuværende grundlag – den tidligere undersøgelse, der har ligget, barnets lov osv. – ikke på den baggrund har nogen afgørelse i forhold til uvildigheden i Ankestyrelsen, eller i forhold til hvorvidt Ankestyrelsen er uvildig, eller om børn- og unge-udvalg egentlig er den rigtige model for anbringelser, i forhold til at man heller ikke på det punkt sikrer – sikrer – at lovgivningen bliver overholdt, og at der heller ikke bliver taget stilling til, om man skulle gå en anden vej i forhold til f.eks. at sanktionere kommunerne, når de ikke overholder gældende lovgivning? Er ordføreren ikke enig med mig i, at alle de ting slet ikke bliver adresseret? Det er jo sådan set derfor, vi står her i dag. Det er, fordi vi kan se, at der er nogle ting, der er fuldstændig graverende forkerte. Vi kan sagtens blive enige om, at der er gode tiltag i barnets lov. Men der er nogle helt grundlæggende ting, som ikke er blevet endevendt, og som ikke er blevet undersøgt. Og det er derfor, vi står her i dag.

Kl. 22:48

Formanden (Søren Gade):

Ordføreren.

Kl. 22:48

Theresa Berg Andersen (SF):

Det anerkender jeg. Der er masser af sager, hvor ting ikke er blevet behandlet godt nok. Vi skal hele tiden huske herinde, at der står nogle rigtig dygtige sagsbehandlere derude. Vi peger med én finger ud på de sagsbehandlere hele tiden, men vi skal kigge på de sidste tre fingre, som peger ind mod os selv og den lovgivning, vi har været med til at lave. Og det er den lovgivning, som vi skal udfordre med barnets lov, og det, jeg siger, er, at der skal laves en opkvalificering af de socialrådgivere, som sidder med de her opgaver, så de kan træffe nogle bedre beslutninger, så man ikke står i Ankestyrelsen. Det tror jeg på vil hjælpe. Samtidig bliver der snakket om uddannelse, men jeg tror også, det er vigtigt at sige, at ud over uddannelse bliver der nævnt noget om at kigge på søskende. Så der er mange elementer i barnets lov, som vi tror på hjælper på vej. Men vi skal huske, at der ligger nogle flere ting i den her aftale, som der skal kigges på og forhandles om efterfølgende.

Kl. 22:49

Formanden (Søren Gade):

Fru Mette Thiesen.

Kl. 22:49

Mette Thiesen (DF):

Det er jeg sådan set meget enig med ordføreren i, og vi er sådan set også enige om mange af de ting, der kommer efter, og der er mange vigtige områder, vi skal adressere. Det, der sådan set er hovedbekymringen for mit vedkommende og for Dansk Folkepartis vedkommende, er, at vi har et system i dag, hvor man har set, at lovgivning, som er blevet vedtaget tilbage i 2011, eksempelvis med Barnets Reform, ikke bliver overholdt i dag, ikke bliver implementeret i dag, og i hvor mange kommuner – det har ordføreren for Liberal Alliance, fru Katrine Daugaard, også nævnt – vi har set de her skandalesager. Og der er jeg bare nødt til at sige, at der må man jo tænke: Der er et eller andet rivravruskende galt. Skulle vi ikke sætte os ned og få det undersøgt? Og jeg sætter mig meget gerne ned og åbner aftalen om »Børnene Først« igen og kigger på de problematikker, der er, også for at indføre en sanktionsmulighed over for kommunerne, mange af de her forskellige ting. Men vi er bare nødt til at sikre, at allerede gældende lovgivning i dag bliver overholdt.

Kl. 22:50

Formanden (Søren Gade):

Ordføreren.

Kl. 22:50

Theresa Berg Andersen (SF):

Jeg glæder mig til at tage hul på den debat på fredag. Det er ingen hemmelighed, at vi kommer til at appellere til, at der bliver flyttet nogle kommaer og punktummer her og der. Det er ikke sikkert, at det er det, vi når i mål med, men så ved jeg også, at der fra ministerens side er lagt op til, at vi så må kigge på barnets lov nummer to. Men vi er helt sikre på og håber og tror på det bedste indtil på fredag, og vi tror på, at vi kan skubbe noget i den rigtige retning. Det er det, SF er sat i verden for.

Kl. 22:51

Formanden (Søren Gade):

Der er ikke flere korte bemærkninger. Så vi siger tak til fru Theresa Berg Andersen, og jeg byder velkommen til fru Karina Adsbøl fra Danmarksdemokraterne.

Kl. 22:51

(Ordfører)

Karina Adsbøl (DD):

Tak for det, formand, og tak for ordet. Jeg kan også allerede nu sige, at jeg ikke når at sige alt, hvad jeg har på hjerte. Jeg har jo som tidligere socialordfører ad flere omgange her i Folketingssalen netop fremsat forslag om en kulegravning på anbringelsesområdet, og det her forslag er så en redigeret udgave af et tidligere forslag, som jeg dengang fremsatte på baggrund af tænketanken Justitias rapport, som kom i september 2018, og som hed »Tvangsanbringelser – retssikkerhed i en kompliceret beslutningsproces«.

I rapporten dengang havde Justitia undersøgt processen, fra kommunen bliver opmærksom på et barns mistrivsel, til afgørelsen om tvangsanbringelse er truffet, med særlig fokus på de retsgarantier, som skal sikre familiens retssikkerhed, og i rapporten blev der identificeret en række retssikkerhedsmæssige udfordringer ved den nuværende ordning, som bl.a. omfattede, at der var mangelfuld vejledning, når forældre skulle beslutte, om deres barn skulle anbringes frivilligt, for derved at undgå en tvangsanbringelse, at afgørelser om tvangsanbringelse træffes af børn og unge-udvalget, der ikke er uafhængigt af den forvaltning, som har oplyst og behandlet sagen, at akutte afgørelser blev truffet af en lokalpolitiker uden faglig viden om området, og at børn ikke blev inddraget tilstrækkeligt i deres egen sag.

Dengang kom Justitia altså frem med en række retssikkerhedsmæssige udfordringer, og efterfølgende har flere medier, herunder Radio24syv i »Reporterne«, dokumenteret lovbrud på området, og radiokanalens afdækning af fejl og lovbrud i Langeland Kommune i forbindelse med håndteringen af sagsbehandlingen i anbringelsessager har affødt krads kritik fra Ankestyrelsen. Det medførte jo også, at en rapport fra konsulenthuset Marselisborg Consulting, som Langeland Kommune bestilte, viste, at der var mangelfuld dokumentation, manglende forældreinddragelse, og det blev bl.a. konkluderet, at halvdelen af sagerne i kommunen burde gennemgås igen, at familieafdelingen har været underprioriteret, og at der manglede kvalitetsløft på flere områder i anbringelsesprocessen, hvilket også medførte væsentlig kritik fra Ankestyrelsen.

Radio24syv har jo også dokumenteret, at der er tre whistleblowere i Ankestyrelsen, som har bevidnet flere forskellige ting. Man har været ude med, at fiktive diagnoser blev godkendt, at børn ikke blev ordentligt udredt m.m. Og det er jo blot nogle af de sager, vi har været vidne til og vi har hørt om her, altså at der er store udfordringer på området, og det er jo også de udfordringer, vi hører om, som vi reagerer på i dag, når vi debatterer det her. Jeg finder det vigtigt, at der fortsat er et øget fokus på det her område, og at vi netop får lavet forbedringer på området, som gavner børnene, som gavner deres familier, og som gavner plejefamilierne og netværket.

Jeg kan huske, at Karen Hækkerup tilbage i 2013, da hun var socialminister, også satte en undersøgelse i gang i forhold til plejefamilieområdet, fordi man gerne ville forbedre det, og tingene går bare så langsomt herinde. Da jeg fremsatte beslutningsforslaget om en kulegravning, blev der så også lavet en beretning her fra Folketingets side, men jeg synes, det blev sådan en amputeret kulegravning, den daværende minister foretog. Hvis vi nu husker tilbage til, da Barnets Reform blev vedtaget, handlede det netop om, at man ville sikre en kontinuitet i anbringelsen, at man ville sikre en stabil og nær voksenkontakt for udsatte børn, at man ville styrke hensynet til barnets tarv, at man ville sikre udsatte børns rettigheder, og at man ville sikre den tidlige indsats og sikre mere kvalitet både i sagsbehandlingen og i indsatsen, og det er jo sådan set også noget af det, man ønsker med barnets lov, som vi skal behandle på fredag.

Vi har desværre ofte oplevet noget af det stik modsatte mellem børn og deres familier og netværk eller andre tilknytningspersoner, eller at det, når det drejer sig om plejefamilier og tidligere plejefamilier bliver skåret ned til et minimum i forhold til samværet med børnene, og det er med den begrundelse, at det er af hensyn til barnets sundhed og trivsel, at der ikke skal være kontakt. Vi har også hørt, at børn og unge ofte ikke bliver hørt i forhold til deres ønsker og behov – det har undersøgelser også vist – og at der er mangel på kvalitetssikring i § 50-undersøgelser. Hold da op, og se, det var det, jeg sagde fra starten af: Jeg har så meget på hjerte, og jeg kan jo fortsætte på fredag.

Men jeg vil lige slutte af med at sige i forhold til kulegravningen her, som er et forslag, som jeg selv tidligere har stillet, bare i en mere pyntet udgave, at det jo ikke er sådan, at vi ikke skal fortsætte det arbejde på det her område. Vi skal i hvert fald styrke retssikkerheden på det her område. Og vi vil i Danmarksdemokraterne gerne være med til at styrke retssikkerheden. Tak for ordet.

Kl. 22:57

Formanden (Søren Gade):

Tak for det. Der er en enkelt kort bemærkning. Fru Anni Matthiesen, Venstre.

Kl. 22:57

Anni Matthiesen (V):

Tak. Når jeg læser beslutningsforslaget, står der jo, at man pålægger regeringen inden udgangen af 2023 at igangsætte en kulegravning af hele anbringelsesområdet. Jeg tænker bare: Kan ordføreren ikke give mig ret i, at der er sket en kulegravning af anbringelsesområdet?

Kl. 22:57

Formanden (Søren Gade):

Ordføreren.

Kl. 22:57

Karina Adsbøl (DD):

Jeg havde jo selv et beslutningsforslag her i salen, da jeg var socialordfører for Dansk Folkeparti, netop om, at vi skulle have en kulegravning og nedsætte en ekspertgruppe. Ud af det beslutningsforslag kom der så også en beretning om det her.

Jo, der har da været, jeg ved bare ikke rigtig, om jeg skal sige en kulegravning, for udfordringen var netop den, at det blev en sådan lidt amputeret udgave af en kulegravning, for der er jo mangler, kan man sige, netop også i forhold til de punkter, som blev rejst, og også i forhold til de punkter, Justitia har rejst. Men udgangspunktet må være, og det tror jeg vi alle sammen har en interesse i, at sikre retssikkerheden på det her område. Det er utrolig vigtigt, da det jo er et stort indgreb i familien og i børnenes liv.

Kl. 22:58

Formanden (Søren Gade):

Fru Anni Matthiesen.

Kl. 22:58

Anni Matthiesen (V):

Nu deltog jeg ikke selv i de her forhandlinger, men har fået refereret fra dem af Venstres ordfører på de her områder. Og da fru Karina Adsbøl var med i Dansk Folkeparti, bakkede Dansk Folkeparti jo op om den politiske aftale »Børnene Først«. Der har jeg bare brug for at høre Danmarksdemokraterne, hvor Danmarksdemokraterne står i forhold til »Børnene Først«.

Kl. 22:59

Formanden (Søren Gade):

Ordføreren.

Kl. 22:59

Karina Adsbøl (DD):

Det får vi jo rig lejlighed til at debattere på fredag også, men jeg kan godt sige, at dengang jeg var ordfører i Dansk Folkeparti, var det jo så sådan, at jeg fandt det vigtigt at sidde med ved forhandlingsbordet og derefter kunne være med til at forbedre det. Så blev jeg løsgænger og blev ikke inviteret med mere til de møder, der var. Så i forhold til det at være tovholder og i forhold til det at følge det lovforslag, der også kom, og komme med forbedringer, så fik jeg ikke en jordisk chance for det.

Som medlem af Danmarksdemokraterne synes jeg, at der er mange gode ting i forslag til barnets lov, men der er også en del ting, der bekymrer mig i forslag til barnets lov. Så der er nogle rigtig gode ting, og der er nogle ting, jeg synes man skal gøre bedre.

Kl. 22:59

Formanden (Søren Gade):

Tak for det. Der er ikke flere korte bemærkninger. Vi siger tak til fru Karina Adsbøl. Og jeg byder velkommen til fru Katrine Daugaard fra Liberal Alliance.

Kl. 22:59

(Ordfører)

Katrine Daugaard (LA):

Tak for det, formand. Vi har nu i årevis været vidne til, at det, der i starten blev kaldt for enkeltsager om alvorlige lovbrud i anbringelsessager, pludselig er væltet frem i en lind strøm, således at man vist roligt kan fastslå, at der er store retssikkerhedsmæssige problemer på anbringelsesområdet. Vi har bl.a. hørt om Frederikssundskandalen, Bornholmskandalen, Frederiksbergskandalen, Tårnbyskandalen og ikke mindst Langelandskandalen, som jeg selv har kigget godt og grundigt ned i.

I mange af landets kommuner har man store problemer med at overholde lovgivningen. Det være sig i form af brud på retssikkerhedsloven, offentlighedsloven, forvaltningsloven og serviceloven, bl.a. i form af manglende partshøringer, manglende partsinddragelse, manglende børnesamtaler, manglende udredninger, manglende samtykke, inden man henter personlige papirer om borgere, manglende journalisering, borgere, der tildeles fiktive diagnoser af sagsbehandlere, sagsbehandlere, der sletter og retter i borgeres journaler, sagsbehandlere, der spørger om at igangsætte en borgers fødsel, for at de kan gå på ferie som planlagt, eller sagsbehandlere, der slet og ret skriver og opdigter fiktive børnesamtaler. Vi ved, at autister har tre gange så stor risiko for at blive fjernet fra deres hjem, bl.a. fordi alt for få udredes, før de anbringes. Utilstrækkelig faglighed leder ikke alene til dårlig økonomi, men også store personlige tab og svigt, som præger en resten af livet.

Så er det godt, vi har Ankestyrelsen. Ankestyrelsen er nemlig den uafhængige instans, som man kan påklage kommunernes afgørelser til. Ankestyrelsen behandler ca. 50.000 kommunale klagesager årligt og har fogedfunktion, så de kan sanktionere kommunerne. Og skal vi tro deres egne tal, er de helt afsindig dygtige til deres arbejde i Ankestyrelsen. For ikke nok med, at Ankestyrelsen stadfæster 99 pct. af indklagede tvangsanbringelser årligt, så stadfæster domstolene også 99 pct. af Ankestyrelsens afgørelser. Det er jo helt utrolige tal, særlig hvis man sammenligner med strafferetssagerne. Men i strafferetssagerne har man selvfølgelig også mulighed for at få belyst og afhørt begge parter i sagen ordentligt, få afhørt vidner samt forsvare sig i timevis, nogle gange dagevis, imod anklagerne. I anbringelsessager har man 15-20 minutter til at forsvare sig i meget komplicerede sager. Men i 99 pct. af de påklagede afgørelser om tvangsanbringelse finder Ankestyrelsen altså ikke grund til omgørelse.

Lad mig blot minde om, at Ankestyrelsen heller ikke omgjorde de sager fra Langeland, hvor Ombudsmanden måtte gribe ind, og hvor tre børn indtil videre nu er hjemgivet. Lad mig minde om, at Ankestyrelsen ikke har gjort brug af sanktioner en eneste gang i over 10 år og godt 500.000 klagesager. Lad mig minde om, at vi faktisk har haft tre beskikkede medlemmer af Ankestyrelsen, som har whistleblowet, som det så fint hedder, og hvor den ene faktisk har udtalt, at de ikke aner, om de anbringer de rigtige børn.

Jeg mener, der er noget helt galt her. Derfor vil jeg gerne sige tak til fru Mette Thiesen for at tage initiativet til et beslutningsforslag om en kulegravning af anbringelsesområdet. Jeg og Liberal Alliance deler dine bekymringer og ønsker om kulegravning af anbringelsesområdet. LA støtter forslaget.

Kl. 23:04

Formanden (Søren Gade):

Tak for det. Der er to, der har ønske om korte bemærkninger. Først er det fru Rosa Eriksen, Moderaterne.

Kl. 23:04

Rosa Eriksen (M):

Tak for ordet. Jeg fornemmer, at ordføreren er meget kritisk over for anbringelsesområdet og også over for det lovforslag, der kommer på fredag. Hvordan kan det være, at Liberal Alliance gik med i aftalen »Børnene først«?

Kl. 23:04

Formanden (Søren Gade):

Ordføreren.

Kl. 23:04

Katrine Daugaard (LA):

Nu handler det her lovforslag i dag jo om en kulegravning, ikke om barnets lov; den debat skal vi tage på fredag, og det glæder jeg mig rigtig meget til. Men modsat regeringspartierne, som heroppefra, når der blev svaret på spørgsmål, kun ville snakke om barnets lov, så vil jeg gerne snakke om det, som det her handler om, nemlig en kulegravning af anbringelsesområdet.

Kl. 23:04

Formanden (Søren Gade):

Fru Rosa Eriksen.

Kl. 23:04

Rosa Eriksen (M):

Nu er der jo for nylig lavet en kulegravning, som netop sætter fokus på de problemer, der er, og de problemer er så med i barnets lov. Jeg undrer mig over, hvordan en ny kulegravning, som vil koste penge og tage rigtig lang tid, skal løse de problemer, de her børn står i lige nu. Måske kan ordføreren gøre mig klogere?

Kl. 23:05

Formanden (Søren Gade):

Ordføreren.

Kl. 23:05

Katrine Daugaard (LA):

Altså, hvis den kulegravning havde været ordentlig og tilstrækkelig, havde alle tre regeringspartier her jo kunnet svare mig på det spørgsmål, jeg gentagne gange har stillet jer alle sammen her i aften: Hvordan får vi kommunerne til at overholde lovgivningen? Et så simpelt spørgsmål kunne ikke blive besvaret af et eneste af regeringspartierne her i aften.

Kl. 23:05

Formanden (Søren Gade):

Fru Mette Thiesen, Dansk Folkeparti.

Kl. 23:05

Mette Thiesen (DF):

Jeg vil egentlig bare sige tak til ordføreren for et fantastisk samarbejde og en fremragende tale. Og jeg vil bare sige til de ordførere, som sidder her i dag, at de skal lytte til fru Katrine Daugaard, for hun har faktisk sat sig rigtig meget ind i tingene og ved rigtig meget om det her område. Jeg er rigtig glad for at samarbejde med ordføreren på det her ekstremt vigtige område. Så det var egentlig bare en kommentar.

Kl. 23:06

Formanden (Søren Gade):

Ordføreren.

Kl. 23:06

Katrine Daugaard (LA):

Tak, og i lige måde. Jeg sætter også stor pris på samarbejdet.

Kl. 23:06

Formanden (Søren Gade):

Tak for det. Der er ikke flere korte bemærkninger, så vi siger tak til fru Kathrine Daugaard. Jeg byder velkommen til fru Brigitte Klintskov Jerkel fra Det Konservative Folkeparti.

Kl. 23:06

(Ordfører)

Brigitte Klintskov Jerkel (KF):

Mange tak, formand. Og tak til Dansk Folkeparti for forslaget her, som jo er en redigeret genfremsættelse fra samlingen 2019-20. Vi har i den konservative folketingsgruppe drøftet det her beslutningsforslag, og vi synes faktisk, at timingen for det er skæv. Det er jo sådan, at vi i den her uge skal behandle, som flere andre ordførere også har været inde på, barnets lov, og lige præcis barnets lov er jo netop lavet, fordi der var nogle ting, som ikke fungerede, som de skulle. Derfor lavede vi jo barnets lov, og det var også på baggrund af en kulegravning af området.

Bl.a. har vi jo fået indført en styrket sagsbehandling på de svære sager, hvor der nu skal være to sagsbehandlere på til at vurdere dem og for netop at styrke retssikkerheden og styrke området. Og jeg kan nævne flere andre ting, som er med i den her aftale, f.eks. flere rettigheder til børnene, som får selvstændig partsstatus ned til 10 år; de har ret til at bede om en anbringelse; de har ret til en second opinion. Der er rigtig mange gode ting med i den her aftale, som jo gerne skulle komme de børn, som bliver udsat for omsorgssvigt, til gode.

Så er anbringelsesområdet jo et meget, meget vigtigt område, og derfor skal vi selvfølgelig også holde øje med området og følge det tæt. Men vi mener også, at vi nu skal give barnets lov – den førstebehandler vi på fredag – mulighed for at komme ud at virke i kommunerne, og så må vi jo løbende holde øje og foretage en vurdering af, hvordan det så forhåbentlig kommer til at forbedre området. Og så kan det da godt være, at vi på et tidspunkt måske skulle få VIVE til at lave en analyse af området. Men lad os nu lige få barnets lov ud at virke ude i kommunerne; vi har jo netop lavet den, for at det her område skal styrkes og gøres bedre. Og derfor mener vi, at timingen for det her forslag er skæv.

Kl. 23:09

Formanden (Søren Gade):

Tak for det. Der er en enkelt kort bemærkning. Fru Mette Thiesen, Dansk Folkeparti.

Kl. 23:09

Mette Thiesen (DF):

Tusind tak. Det var ligesom at høre regeringspartierne. Jeg kunne bare godt tænke mig at høre ordføreren, om ordføreren har evidens for, at Ankestyrelsen er hundrede procent uvildig og retssikkerheden er fuldstændig i top. Jeg kunne godt tænke mig at høre ordføreren, om ordføreren mener, at ordføreren på det grundlag, der ligger nu, og med de sager, vi har hørt om, fuldstændig med hundrede procents sikkerhed ved, at børn og unge-udvalget er den fuldstændig rigtige konstruktion, også efter at man har hørt de her mange kritiske stemmer, blandt andet fra Justitia.

Så kunne jeg egentlig bare godt tænke mig at høre: Det Konservative Folkeparti er jo et parti, som normalt kalder sig et lov og orden-parti. Hvordan vil Det Konservative Folkeparti sikre – for det her handler jo om en kulegravning af anbringelsesområdet; det handler jo netop ikke om barnets lov på fredag – at kommunerne overholder gældende lovgivning?

Kl. 23:10

Formanden (Søren Gade):

Ordføreren.

Kl. 23:10

Brigitte Klintskov Jerkel (KF):

Det var jo mange spørgsmål. Jeg skal prøve at nå det inden for den tid, man har til at svare. Jamen altså, nu er det sådan, at vi jo netop har lavet den her barnets lov på baggrund af en kulegravning, der fandt sted tilbage i 2021. Og på baggrund af den kulegravning i 2021 lavede vi barnets lov. Jeg var selv ordfører og har selv siddet og forhandlet det. Vi brugte rigtig mange måneder på at forhandle det, netop for at forbedre nogle ting inden for det her område.

Når den her lovgivning, altså barnets lov, ikke engang er blevet besluttet endnu – den bliver førstebehandlet på fredag – har den jo ikke engang været ude at virke i kommunerne endnu. Og så virker det jo i min verden helt absurd, at vi så skulle igangsætte en ny kulegravning, når den nye lov ikke engang er blevet førstebehandlet og har været implementeret ude i kommunerne. Det giver ærlig talt ikke så meget mening i min verden. Så derfor synes vi at timingen er skæv.

Så kan det godt være, når den nye lovgivning har været ude at virke, at det giver god mening, at vi måske får lavet en undersøgelse af området på et eller andet tidspunkt. Og så er timingen måske mere rigtig.

Kl. 23:11

Formanden (Søren Gade):

Fru Mette Thiesen.

Kl. 23:11

Mette Thiesen (DF):

Det eneste, der er skævt her, er, at ordføreren ikke svarer på spørgsmålene: Er ordføreren overbevist om, at Ankestyrelsen er uvildig? Er ordføreren overbevist om, at børn og unge-udvalget er den rigtige konstruktion? Har ordføreren og Det Konservative Folkeparti nogle bud på, hvordan de vil sikre, at kommunerne overholder gældende lovgivning?

Kl. 23:11

Formanden (Søren Gade):

Ordføreren.

Kl. 23:11

Brigitte Klintskov Jerkel (KF):

Nej, altså, man kan sige i forhold til børn og unge-udvalgets sammensætning, at det er muligt, at man godt kan sammensætte det på en anden måde, som måske vil sikre en anden behandling af de sager. Det er vi sådan set åbne over for at drøfte.

Så beder ordføreren mig nærmest om at udstede en garanti. Jeg kan ikke udstede nogen som helst garanti for, at der ikke vil ske fejl fremover, ligegyldigt hvad for en lovgivning der bliver implementeret. Når du har med mennesker at gøre, sker der fejl. Det kan jeg ikke stå her på talerstolen og garantere at der ikke gør. Men jeg kan garantere, at vi har været med til at lave en aftale omkring barnets lov netop for at styrke retssikkerheden for borgerne, styrke retssikkerheden for børnene, have fokus på barnets tarv og netop sikre alle børn i Danmark retten til at få en opvækst, hvor de trives, hvor de udvikler sig og ikke bliver udsat for omsorgssvigt.

Kl. 23:12

Formanden (Søren Gade):

Fru Katrine Daugaard, Liberal Alliance.

Kl. 23:12

Katrine Daugaard (LA):

Nu skulle vi jo ikke snakke barnets lov, men det er sjovt, som det alligevel hele tiden skal handle om det. Jeg søger egentlig svar på – det har jeg forsøgt at finde ud af hele aftenen – hvad det er, I tror der falder ned fra himlen med barnets lov, i forhold til at lovgivningen pludselig skulle blive overholdt, altså ud over at der afbureaukratiseres meget kraftigt, så en masse af det, der ikke bliver overholdt lige nu, jo bliver fjernet. Men hvordan styrker det retssikkerheden?

Kl. 23:13

Formanden (Søren Gade):

Ordføreren.

Kl. 23:13

Brigitte Klintskov Jerkel (KF):

Nu ved jeg godt, at spørgeren er ny og det ikke var spørgeren, der var med til at forhandle aftalen her for Liberal Alliance – det var Ole Birk Olesen – men spørgeren siger noget om, hvordan lovgivningen skulle blive overholdt. Og jeg lytter mig en lille smule til, men det er muligt, at jeg misforstår det, at man faktisk ikke helt har tillid til, at de sagsbehandlere, der er ansat ude i kommunerne, overholder lovgivningen – at man måske bevidst møder op på arbejde og ikke har tænkt sig at overholde lovgivningen.

Nu er jeg faktisk selv uddannet socialrådgiver, og jeg har for mange år siden selv siddet i en kommune med anbringelsesområdet, og jeg har også arbejdet på en døgninstitution, hvor jeg havde kontakten med kommunen i forhold til anbragte børn og unge. Og jeg vil sige, at jeg ikke har mødt nogen i de år, jeg har arbejdet med det her område, som er mødt op på arbejde for at tænke: Nu skal jeg gøre et rigtig dårligt stykke arbejde i dag. Tværtimod, hvis du sidder med det her område, er det, fordi du brænder for det, og fordi du gerne vil gøre en forskel for de her børn og unge.

Kl. 23:14

Formanden (Søren Gade):

Fru Katrine Daugaard.

Kl. 23:14

Katrine Daugaard (LA):

Jamen det er jeg meget enig i. Jeg tror da, at alle, der arbejder på det her område, gør det, fordi de brænder for at gøre en forskel for børn. Det tror jeg også alle os ordførere herinde i dag brænder for. Og derfor er det også vigtigt, at vi får styrket socialrådgiveruddannelsen, for det kan vi jo se den trænger til. Men det er jo ikke lovgivningen, der er noget galt med, det er overholdelsen af lovgivningen, der er noget galt med, og det er derfor, vi står her i dag. Det handler ikke om barnets lov, det handler om, at lovgivningen ikke overholdes. Hvordan vil Konservative sikre det?

Kl. 23:15

Formanden (Søren Gade):

Ordføreren.

Kl. 23:15

Brigitte Klintskov Jerkel (KF):

Jamen jeg prøver at gentage, hvad jeg sagde til den forrige ordfører: Det er jo netop det, vi med barnets lov nu styrker – bl.a. det, at der kommer to sagsbehandlere på. Det er netop for at sikre retssikkerheden, for nogle af de her sager kan være meget komplicerede. Så nu sikrer vi, at der kommer to sagsbehandlere på. Og i forhold til socialrådgiveruddannelsen har vi jo netop også besluttet, at vi skal kigge på en ny børne- og familierådgiveruddannelse. Det er også en del af det her.

Så der er jo rigtig mange elementer i den her aftale, som netop skal være med til at styrke retssikkerheden på området. Så jeg må sige, at netop fordi Liberal Alliance jo selv er med i den her aftale, undrer jeg mig en smule over, at man nu tilgår det sådan meget kritisk. Og jeg kunne egentlig godt tænke mig at stille et modspørgsmål, men det må jeg så ikke heroppe fra talerstolen.

Kl. 23:16

Formanden (Søren Gade):

Men der er en enkelt kort bemærkning, og det er fra fru Karina Adsbøl, Danmarksdemokraterne.

Kl. 23:16

Karina Adsbøl (DD):

Tak for det. Der er indimellem udfordringer, kan man sige, i forhold til at overholde lovgivningen og implementere lovgivningen. Og jeg er helt enig med den konservative ordfører i, at der ikke er nogen, der tager en uddannelse, fordi man vil gøre det dårligt for nogen. Men der er i hvert fald nogle rammevilkår for mange socialrådgivere, som gør, at det i hvert fald ender sådan, at der sker fejl på området.

Det så vi også i forhold til danmarkskortet over handicapområdet, altså i forhold til at man skulle drøfte det ude i byrådene. Og der var den konservative ordførers kollega, et konservativt byrådsmedlem, så vidt jeg husker, ude at sige, at han sådan set gik ind for tvangsbøder, når man ikke overholdt lovgivningen. Og der skal jeg lige høre: Er det noget, Konservative mener? Hvis man ikke overholder lovgivningen, er der jo i dag mulighed for at uddele tvangsbøder til kommunalbestyrelsesmedlemmer. Er det Konservatives holdning?

Kl. 23:17

Formanden (Søren Gade):

Ordføreren.

Kl. 23:17

Brigitte Klintskov Jerkel (KF):

Jeg må ærligt indrømme, at jeg ikke har hørt en kollega udtale noget om tvangsbøder, så det er lidt svært for mig at forholde mig til et spørgsmål om noget, som jeg ikke har hørt nogen udtale sig om. Men vi går ikke ind for, at kommunerne skal have tvangsbøder. Og jeg ved ikke, hvad det er for en udtalelse fra en kollega, som ordføreren refererer til.

Kl. 23:18

Formanden (Søren Gade):

Fru Karina Adsbøl.

Kl. 23:18

Karina Adsbøl (DD):

Nej, men så kan jeg følge op på fru Katrine Daugaards spørgsmål i forhold til det med, at udfordringen jo somme tider, når vi laver lovgivning herindefra, er, om den bliver implementeret, overholdt og fulgt. Og nu har vi jo set, at der også har været nogle udfordringer i forhold til Barnets Reform, og det er jeg sikker på ordføreren også ved, altså i forhold til det med børnesamtaler og manglende børneinddragelse, og i forhold til at børn ikke bliver hørt.

Men hvordan kan man egentlig sikre sig det? Altså, går ordføreren ind for, at vi skal have en evaluering efter nogle år af, hvordan det her så har virket i praksis?

Kl. 23:18

Formanden (Søren Gade):

Ordføreren.

Kl. 23:18

Brigitte Klintskov Jerkel (KF):

Jamen det var jo netop det, jeg nævnte i min tale. Når nu barnets lov er blevet implementeret ude i kommunerne og har virket i noget tid, er det da muligt, alt efter hvordan det fungerer, alt efter hvilke tilbagemeldinger vi får, at vi måske skal kigge på at få måske VIVE til at lave en analyse af området og afdække, hvordan det så ser ud.

I forhold til det her med retssikkerheden og i forhold til barnets stemme har vi jo netop styrket barnets stemme, ved at barnet skal høres i egen sag og barnet får selvstændig partsstatus ned til 10 år. Det er jo netop, for at børnene skal høres og inddrages i egen sag.

Kl. 23:19

Formanden (Søren Gade):

Tak for det. Der er ikke flere korte bemærkninger, så vi siger tak til fru Brigitte Klintskov Jerkel. Jeg byder velkommen til hr. Peder Hvelplund, Enhedslisten.

Kl. 23:19

(Ordfører)

Peder Hvelplund (EL):

Tak for det, formand. Også tak til Dansk Folkeparti for at fremsætte det her beslutningsforslag. Jeg vil godt starte med at sige, at jeg sådan set er enig i, at der ikke er nogen tvivl om, at der er retssikkerhedsmæssige udfordringer inden for det her område, og jeg tror heller ikke, at de alle forsvinder med barnets lov. Men ikke desto mindre er der en række ting, som vi prøver at få rettet op på i forbindelse med barnets lov; i hvert fald synes jeg, at timingen i forhold til det her er lidt skæv, når vi her på fredag skal have en førstebehandling af barnets lov, som jo netop indeholder nogle positive elementer, f.eks. – som andre ordførere har været inde på – spørgsmålet om, at der skal være to socialrådgivere i komplicerede sager, og også en forbedring af de faglige kvalifikationer i forhold til sagsbehandlingen.

Så ligger der jo en række elementer, som jeg sådan set er enig med SF's ordfører om, nemlig at det er afgørende, at vi også bliver indkaldt til forhandlinger om det. Og det handler både om spørgsmålet omkring bedre sagsbehandling, spørgsmålet omkring anbringelse og efterværn og spørgsmålet omkring forholdene for plejefamilier og en børnefamilierådgiveruddannelse. Det er jo elementer, der ligger i barnets lov, og jeg kan sådan set kun opfordre ministeren til, at vi snarest bliver indkaldt til forhandlinger, og at vi også kan se, at der kommer fremskridt på de områder.

Derfor synes jeg også, selv om jeg sådan set er enig i de intentioner, der ligger i beslutningsforslaget, at det virker lidt skævt, at vi skal gå ind og lave en kulegravning lige præcis på nuværende tidspunkt. Det betyder ikke, at jeg vil afvise, at det bliver nødvendigt at gøre det efterfølgende, for det er klart, at jeg heller ikke tror, at alle de retssikkerhedsmæssige udfordringer både i forhold til børnene, i forhold til de biologiske forældre og i forhold til plejefamilierne løses med barnets lov. Men ikke desto mindre kommer vi i hvert fald til at tage nogle initiativer, som gerne skulle være med til at forbedre det. Der kan også være andre områder, hvor det kommer til at give nogle udfordringer, men det gør det jo så også endnu mere rimeligt at mene, at spørgsmålet om en kulegravning nok ikke er aktuelt lige nu, men muligvis er det på et senere tidspunkt.

Som sagt er vi fra Enhedslistens side sådan set enige i intentionerne og i, at der ligger store udfordringer på det retssikkerhedsmæssige område. Jeg vil gerne have en førstebehandling og en vedtagelse af barnets lov, og så vil jeg i øvrigt afvente, at vi bliver indkaldt til forhandlinger omkring de elementer, jeg nævnte før. Og med baggrund i det kan det sagtens være, der kan være behov for at se på en kulegravning, men altså, lige nu synes jeg, at det virker lidt omsonst at bruge ressourcer på. Det er dermed ikke en afvisning af, at der kan blive behov for det senere. Så lad os prøve at tage det i udvalgsbehandlingen og se, hvor langt vi kommer i forhold til de forhandlinger, som jeg går ud fra at ministeren indkalder til snarest, om det her – og så tager vi stilling ud fra det. Jeg skal i øvrigt også hilse fra Radikale Venstre og sige, at det også er deres tilgang til det.

Kl. 23:23

Formanden (Søren Gade):

Tak for det. Der er ingen korte bemærkninger. Vi siger tak til hr. Peder Hvelplund, og jeg byder nu velkommen til hr. Torsten Gejl fra Alternativet.

Kl. 23:23

(Ordfører)

Torsten Gejl (ALT):

Tak, formand. I Alternativet mener vi, at der er masser af problemer på det her område, ikke mindst med retssikkerheden. Men vi har ikke noget umiddelbart behov for en dybdeborende undersøgelse på nuværende tidspunkt. Med hensyn til barnets lov vil jeg sige, at hvis jeg skulle bestemme, skulle den åbnes, og så skulle vi forhandle tre-fire-fem knaster ud af den. Men det er jo på fredag, vi skal drøfte det. Og med hensyn til den generelle retssikkerhed eller mangel på retssikkerhed, som også ligger som motivation bag det her beslutningsforslag, er jeg fuldstændig enig. Men det mener jeg skal løses ved at lave en forvaltningsdomstol.

Ankestyrelsen har modtaget 500.000 klager på 10 år, der er omgjort hundredtusinder af sager på en lang række områder, og der er ikke lavet en eneste sanktion mod nogen kommuner. Og så er jeg godt klar over, at det kan der nærmest i virkeligheden ikke. Altså, det, der er fuldstændig vanvittigt, er, at så kan kommunerne jo bare fortsætte med at lave fejl. Men så er systemet jo også dysfunktionelt. Derfor mener jeg, at de her retssikkerhedsmæssige problemer, der er på anbringelsesområdet, handicapområdet, sundhedsområdet, socialområdet, beskæftigelsesområdet og på klimaområdet, hvor man fratager folk klageretten, er overalt i vores system.

Derfor fatter jeg heller ikke, at vi er det eneste land i EU, der ikke har en forvaltningsdomstol. Hvad er det, der gør, at vi bliver ved med at have en mærkelig størrelse som Ankestyrelsen? Jeg ved, at de mennesker prøver at gøre deres job, så godt de overhovedet kan, men for mig står det stadig væk som en slags monument for en af de dysfunktionelle ting i vores velfærdssystem. Og det er dér, jeg synes, vi skal sætte ind. Jeg kan heller ikke udelukke, at det ville være fint med en undersøgelse senere. Men jeg tror, vi kommer til at stå og få det samme resultat, nemlig mangel på retssikkerhed, og jeg synes, det skal løses med en forvaltningsdomstol. Så vi kan ikke støtte det her beslutningsforslag.

Kl. 23:25

Formanden (Søren Gade):

Der er ingen korte bemærkninger, så vi siger tak til hr. Torsten Gejl. Og jeg giver nu ordet til hr. Kim Edberg Andersen fra Nye Borgerlige.

Kl. 23:26

(Ordfører)

Kim Edberg Andersen (NB):

Jeg kan godt lide politikere, der brænder for deres ting, og jeg kan mærke fra begge sider af salen, at det gør politikerne herinde, og så er det jo nemt at holde sig frisk og ung til midnat og diskutere det her.

Men det er jo to forskellige ting, vi diskuterer, sådan som jeg hører det. Jeg hører en masse henvise til barnets lov – det er en god ting. Børn skal også ses, og det synes jeg faktisk er det mest positive ved barnets lov – tanken om, at børn skal ses. Så kan jeg finde rigtig mange steder, hvor jeg er uenig. Og så kommer jeg fra en virkelighed, hvor jeg må give hr. Torsten Gejl fuldstændig ret – vi har et kommunalt system, hvor retssikkerheden på alle mulige områder bare sejler, og det ser jeg ikke at vi har taget livtag med i det, vi skal diskutere på fredag. Og derfor synes jeg faktisk, det er meget relevant, at vi får lavet endnu en kulegravning, men måske kan fokus så den her gang være på at finde ud af, hvordan vi får kommunerne til at oppe sig, til at gøre det lidt bedre. For det er ikke socialrådgiverne, jeg er efter. Jeg tror, de arbejder ud fra de bedste intentioner osv., men alligevel sker fejlene.

I sidste ende tror jeg bare, at vi i forhold til barnets lov skal huske, at barnet også har lov til at blive hos en familie, ikke at blive taget væk uden grund. Det er der, min bekymring er, og det er det, jeg ser vi også skal have løst. For det her er ikke et enten-eller for mig – det er det virkelig ikke. Selv om man godt kan have en kæmpe respekt for, at vi alle sammen brænder for det her med børn, for det ved jeg vi alle sammen gør, og vi kommer fra forskellige udgangspunkter, så må løsningen være et både-og, ikke et enten-eller. Det må være det, det går ud på. Så der skal vi i mål.

Jeg og Nye Borgerlige kommer til at støtte forslaget ud fra den synsvinkel, at der er alt for mange retssikkerhedsmæssige problemer i kommunerne. Jeg tror personligt, det er systemet; jeg tror, vi fejlede ved at fjerne tjenestemænd som socialrådgivere og give dem en sikkerhed, i forhold til at systemet kunne kanøfle dem til at tage beslutninger, hvor de nogle gange går lidt på kompromis. Og når de går på kompromis i så alvorlige sager som her, risikerer vi, at børn bliver taget fra deres familie uden grund, og det er lige så alvorligt, som når et barn ikke bliver taget fra en familie, hvis der er en gyldig grund.

Så jeg køber begge præmisser, og jeg tror, at vi i Folketinget, især i det her udvalg, hvor vi er så enige langt hen ad vejen, faktisk kunne udnytte den her folketingssamling til at gøre det bedre, så vi kommer helt i mål. Så tusind tak for debatten. Vi støtter i Nye Borgerlige forslaget.

Kl. 23:28

Formanden (Søren Gade):

Tak for det. Der er ingen korte bemærkninger, så vi siger tak til hr. Kim Edberg Andersen. Og jeg giver nu ordet til ordføreren for forslagsstillerne, fru Mette Thiesen.

Kl. 23:28

(Ordfører for forslagsstillerne)

Mette Thiesen (DF):

Billedet af en mor, der skriger sin frustration ud over Frederiksberg kommunalbestyrelse, kan de fleste af os nok huske – jeg kan i hvert fald. Og det billede får det fortsat til at løbe koldt ned ad ryggen på mig. Det var nemlig sagen om Jeanette Strauss, som på et fejlagtigt grundlag fik fjernet sin datter på grund af en mildt sagt uduelig sagsbehandling, der også var præget af mange lovbrud. Sagen er fra 2019, men desværre er fortællingerne om kommunale lovbrud og familier, der mister deres børn på et uretmæssigt grundlag, ikke en saga blot. Gid det var så vel; så behøvede jeg slet ikke at stå her i dag.

På Langeland har disciplinen fiktive diagnoser, dårlig sagsbehandling og lovbrud – kort sagt: løgn og bedrag – også været fremherskende, desværre. Heldigvis har eksempelvis Sandy, der mistede sine tvillingedrenge på et uretmæssigt grundlag, fået dem tilbage, og der venter også kommunen en retssag, ligesom der gør i sagen om Jeanette Strauss.

Så sent som i weekenden kunne man i Berlingske læse om de fejl og lovbrud, der begås imod grønlandske forældre, der mister deres børn. Frederikssund Kommune bad Nordsjællands Hospital sætte en fødsel i gang, for at man kunne komme på juleferie – jeg kunne blive ved. Anbringelsesområdet lader simpelt hen til at være så betændt, at jo mere man graver, jo mere råddenskab vælter der op. Derfor står jeg her i dag på vegne af alle dem, der råber op, og så sandelig alle dem, der ikke kan. De fortjener en stemme i det kafkaske mareridt, som anbringelsesområdet desværre er blevet til.

Der er ikke noget værre end at miste sine børn. Jeg plejer at sige, at jeg hellere ville have amputeret begge ben uden bedøvelse, end jeg ville miste mine børn. I den perfekte verden var der jo ingen børn, der skulle anbringes, men sådan er det desværre ikke – det ved vi jo; alle os, der er her i dag. Nogle skal desværre anbringes, nogle også med tvang, men man må aldrig nogen sinde bruge anbringelse eller bortadoption som spareøvelse. Der må simpelt hen ikke ske fejl, når staten fratager forældre deres børn.

Desværre har vi set en stigning i antallet af tvangsanbringelser. Vi har sågar set eksempler på kommuner, der har ønsket flere tvangsbortadoptioner som en spareøvelse. Mange fortæller også, at de har rakt ud til kommunen efter hjælp til deres barn, der har en diagnose, og kommunens respons har været at fjerne barnet. Mareridtsagtige scenarier.

Det leder mig til, hvorfor det her forslag er nødvendigt. Området skal kulegraves, og først og fremmest skal vi have undersøgt, om kommunerne overhovedet magter den opgave. Min umiddelbare reaktion er faktisk nej, og det gælder i øvrigt som så meget andet, de ikke har kompetencerne til. Er børn- og ungeudvalget en god nok konstruktion? Bliver sagerne behandlet ordentligt? Er det kompetente nok folk, der har god nok tid til at behandle sagerne, der sidder der?

Så er der også det her omkring Ankestyrelsen, som vi har drøftet i løbet af aftenen. Er det overhovedet en uvildig instans? Er det bare kommunernes forlængede arm, der godkender deres arbejde uden at skele til forældrenes historie? At man godkender tæt på 100 pct. af alle sager, når der er fejl i så mange, tyder jo på, at der er et eller andet galt.

Opfølgende på det her forslag kommer Dansk Folkepartis forslag om en bodsordning, for det er fuldstændig grotesk, at vi i dagens Danmark har kommuner, der kan begå grove fejl, grove lovbrud, der har irreversible konsekvenser, og som bryder loven fuldstændig straffrit uden konsekvenser. Det er simpelt hen ikke et retssamfund værdigt.

At kulegrave anbringelsesområdet, rigtig kulegrave hele systemet, er en skal-opgave; jeg mener simpelt hen ikke, at det er en kan-opgave. Og jeg mener sådan helt grundlæggende også, at de, der stemmer for det her forslag, stiller sig på den rigtige side af historien, og at de, der stemmer imod, stiller sig på den forkerte side af historien. Vi kan ende med at komme til at stå i en situation, hvor der er en masse mennesker, der må give en undskyldning til de familier, der er ramt, om mange år, ligesom man har set det med Godhavnsdrengene, pigerne fra Sprogø, dem fra Livø, de grønlandske børn og mange andre, for staten må ikke tage folks børn, medmindre der er et grundlag for det. Der må ikke ske fejl, og der må slet ikke sket lovbrud.

Forhåbentlig vil et flertal sikre retssikkerheden i anbringelsessystemet og sikre de mange familier, som i dag rives i stykker, og hvor både børn og forældre lider frygteligt efterfølgende. Billedet af Jeanette Strauss er stadig printet på min nethinde, og det får det stadig til at løbe koldt ned ad ryggen på mig. Det må bare ikke ske.

Dansk Folkeparti er Danmarks familieparti. Vi er blå bloks bløde hjerte, og derfor har jeg og vi fremsat det her forslag for dem, der er fanget i systemet, for dem, der råber op, for dem, der kæmper, og for det store tavse flertal, der ikke har ressourcerne. Det her er for dem. Tak for ordet.

Kl. 23:34

Formanden (Søren Gade):

Tak for det. Der er en række bemærkninger. Først fru Brigitte Klintskov Jerkel fra Det Konservative Folkeparti.

Kl. 23:34

Brigitte Klintskov Jerkel (KF):

Tak. Ordføreren nævner bl.a. i sin tale, at anbringelser af børn er en spareøvelse for kommunerne. Nu er det jo sådan, at det faktisk er meget dyrt for kommunerne at anbringe børn. Det kan faktisk være rigtig, rigtig dyrt, alt efter hvad det er for nogle udfordringer og støttebehov, de her børn og unge har. Så hvordan kan det være en spareøvelse, når man skal betale måske op til 1 mio. kr. om året for at have et barn anbragt på en døgninstitution eller et opholdssted?

Kl. 23:35

Formanden (Søren Gade):

Ordføreren.

Kl. 23:35

Mette Thiesen (DF):

Tak for spørgsmålet. Der er en indsatstrappe i forhold til de her anbringelser. Der er den indsatstrappe, der som det første trin siger, at man laver nogle forebyggende tiltag – det er som regel den allerdyreste løsning – at man simpelt hen forsøger at gå ind og hjælpe aktivt i familien, for at de faktisk kan beholde deres børn. Så er der det næste trin, og det er, at man tvangsanbringer barnet. Så er der det sidste trin, der hedder tvangsbortadoption. Det er sådan set gratis, for der tager man ligesom økonomien fuldstændig ud af det. Det er det sidste trin, jeg er rigtig, rigtig bekymret over, altså det her med tvangsbortadoptioner.

Der er en hel masse problematikker også i forhold til anbringelser, hvor det ikke er de rigtige steder. Vi har også set masser eksempler på, at man har gjort det dårligt på anbringelsessteder, og vi har masser af eksempler på, at kommuner ikke nødvendigvis henviser til det rigtige anbringelsessted, men måske hellere vil holde pengene internt i kommunen i stedet for at henvise til et sted, som ligger i en anden kommune. Der er rigtig mange ting, vi kan kigge på. Og det er fuldstændig rigtigt, som hr. Torsten Gejl sagde tidligere, at vi jo ser det her på mange områder. Vi ser det også på handicapområdet; vi ser det på rigtig mange forskellige områder. Så der må ikke ske fejl, og det skal vi sikre, og det må ikke blive brugt som en spareøvelse, og det er det, jeg er bekymret for især i forhold til tvangsbortadoptioner.

Kl. 23:36

Formanden (Søren Gade):

Fru Brigitte Klintskov Jerkel.

Kl. 23:36

Brigitte Klintskov Jerkel (KF):

Tak. Nu nævner ordføreren også, at DF er et familieparti og det tavse flertals talerør. Jeg savner lidt, at ordføreren også nævner noget om børnene og barnets tarv. Det kunne jeg egentlig godt tænke mig at høre: Hvor er Dansk Folkeparti henne i forhold til fokus på barnets tarv og på at sikre, at børn får en opvækst, så de får et godt liv, er i stand til at tage en uddannelse og blive selvforsørgende senere hen i deres liv? Altså, hvor er DF egentlig henne i forhold til hele aftalen om forslag til barnets lov, som nu skal førstebehandles på fredag? Støtter DF op om den aftale, som DF har været med til at lave?

Kl. 23:37

Formanden (Søren Gade):

Ordføreren.

Kl. 23:37

Mette Thiesen (DF):

Vi skal førstebehandle forslag til barnets lov på fredag, og så må vi jo tage den der. Jeg vil sige, at jeg ville ønske, at Det Konservative Folkeparti var meget mere et familieparti. Det burde Det Konservative Folkeparti være, for familien er jo en enhed, som det også er blevet sagt af den tidligere ordfører for Danmarksdemokraterne. Det her handler grundlæggende set om familier, hvor man river dem i stykker. Og der er ikke nogen herinde, der ikke tænker på barnets tarv. Men jeg er ikke enig med ministeren i, at barnet er sådan en selvstændig enhed, der svæver rundt herude. Barnet er noget af en familie. Og nogle gange, som jeg sagde i min ordførertale, vil man skulle fjerne et barn fra en familie, måske, forhåbentlig kun midlertidigt, så barnet kan komme tilbage, men nogle gange også permanent. Men hver eneste gang, man gør det, går der noget i stykker, fordi man river nogle rødder op. Så jeg ville ønske, at der var mere fokus på familien, også hos Det Konservative Folkeparti.

Kl. 23:38

Formanden (Søren Gade):

Fru Rosa Eriksen, Moderaterne.

Kl. 23:38

Rosa Eriksen (M):

Sikke en flot tale – man skulle næsten tro, der var valgkamp. Jeg tænker lidt på, at der er 122.000 børn, der i dag lever med forældre, der har et alkoholmisbrug – 122.000 børn. Og vi ved, at der er 13.500, der er anbragt i dag. Hvordan vil Dansk Folkeparti sikre, at de børn, der lige nu sidder alene uden forældre, fordi de er på værtshus, får den rette hjælp?

Kl. 23:38

Formanden (Søren Gade):

Ordføreren.

Kl. 23:38

Mette Thiesen (DF):

Jeg fristes til at svare ordføreren til at starte med, at måske er jeg bare god til mit arbejde – som ordføreren også sagde tidligere.

For det første går vi i Dansk Folkeparti bestemt ind for, at vi skal have langt bedre misbrugsbehandling, for der er rigtig, rigtig mange familier, der er ramt, og det er en sygdom at være ramt af alkoholmisbrug. Og der er også alt for mange børn, som vokser op i familier med alkoholmisbrug. Vi har bare en lidt anden tilgang til det her og mener, at man ikke skal bruge anbringelse som en eller anden form for forebyggende indsats, men at man skal sætte ind i familien med de rigtige indsatser, sørge for, at de her børn har en fast hverdag, hjælpe de her forældre med at komme ud af det her misbrug, sådan at man laver en samlet familiemæssig indsats. Jeg køber simpelt hen ikke og vi køber ikke ind på den præmis, at det saliggørende er bare at fjerne barnet fra familien, hvis der er nogle problemer. Vi er alle sammen, som jeg sagde tidligere i den her Folketingssal, heldigvis enige om, at vi skal hjælpe børnene, og at der er nogle børn, der heller ikke skal være derhjemme, enten midlertidigt, forhåbentlig, eller permanent. Men det her med bare at tvangsfjerne mener vi ikke altid er den rigtige løsning.

Kl. 23:40

Formanden (Søren Gade):

Fru Rosa Eriksen.

Kl. 23:40

Rosa Eriksen (M):

Hvad vil Dansk Folkeparti konkret gøre, for at lovgivningen på anbringelsesområdet bliver overholdt?

Kl. 23:40

Formanden (Søren Gade):

Ordføreren.

Kl. 23:40

Mette Thiesen (DF):

Det sagde jeg i min tale, og jeg gentager det meget gerne. Ordføreren får mulighed for at stemme for et fremragende beslutningsforslag, som kommer om ikke så længe, og som netop handler om, at man skal kunne straffe kommunerne økonomisk, hvis de ikke overholder lovgivningen. Vi har egentlig også tænkt os, at man sagtens kunne lave samme model på handicapområdet, for det er jo fuldstændig grotesk. Det svarer til, at ordføreren kører over for rødt i sin bil og bliver stoppet af politiet, og så siger hun bare, at det ikke var med vilje, og så svarer politiet: Det er fint, så får du lov at køre videre. Det er jo fuldstændig det samme, vi ser her, hvad angår kommunerne. De kan være fuldstændig fløjtende ligeglade; det har absolut ingen konsekvenser, at de bryder loven.

Kl. 23:40

Formanden (Søren Gade):

Fru Katrine Daugaard, Liberal Alliance.

Kl. 23:40

Katrine Daugaard (LA):

Vi har nu gennem hele aftenen hørt, at barnets lov er medicinen imod den manglende retssikkerhed. Det må vi forstå den er, fordi der kommer to socialrådgivere på de svære sager. Jeg ved ikke, hvordan retssikkerheden så er for alle dem, der har alle mulige andre familiesager eller mindre svære sager. Der skal åbenbart ikke være nogen retssikkerhed dér. Jeg vil gerne spørge ordføreren til den store afbureaukratisering, særlig i forhold til sagsoplysningen, som der lægges op til med barnets lov, som vi må forstå redder det hele om lidt. Er ordføreren enig i, at retssikkerheden bliver bedre med barnets lov?

Kl. 23:41

Formanden (Søren Gade):

Ordføreren.

Kl. 23:41

Mette Thiesen (DF):

På det konkrete område, som ordføreren spørger ind til, handler det jo bare om, at kommunerne ikke kan finde ud af at overholde gældende lovgivning. De kan ikke finde ud af at overholde de her frister, og så fjerner vi bare den del af lovgivningen. Altså, det er jo sådan en lidt speciel argumentation, vil jeg sige. Så nej, jeg mener ikke, at den her afbureaukratisering vil sikre retssikkerheden. Tværtimod er jeg faktisk bekymret for, at det gør skade på den.

Kl. 23:42

Formanden (Søren Gade):

Fru Katrine Daugaard.

Kl. 23:42

Katrine Daugaard (LA):

I Liberal Alliance mener vi ikke, at sagsoplysningen, som der lægges op til at vi afbureaukratiserer her, er bureaukratisk. Det svarer lidt til at sige, at i en straffesag er politiets arbejde noget bureaukrati, man godt kunne undvære. Det er vi ikke helt enige i i Liberal Alliance. Er I det i Dansk Folkeparti?

Kl. 23:42

Formanden (Søren Gade):

Ordføreren.

Kl. 23:42

Mette Thiesen (DF):

Nej, der er vi sådan set enige med Liberal Alliance. Vi mener, at lige præcis den her form for såkaldt bureaukrati er ret vigtig for retssikkerheden, og sådan er det jo med rigtig mange ting. Nu er der blevet talt rigtig meget om barnets lov i aften, selv om det overhovedet ikke er det, vi drøfter her, så jeg glæder mig rigtig meget til at tage den del, også i godt samarbejde med ordføreren, på fredag. Men jeg mener helt grundlæggende, at man ikke kan lukke øjnene for de ret massive problemer, der er på det her område. Jeg har hvert fald ikke tillid til, at systemet fungerer, som det skal, i dag.

Kl. 23:43

Formanden (Søren Gade):

Fru Anni Matthiesen, Venstre.

Kl. 23:43

Anni Matthiesen (V):

Jeg har egentlig bare brug for at få ordføreren til at bekræfte, at der har været lavet en kulegravning tilbage i 2021 af anbringelsesområdet.

Kl. 23:43

Formanden (Søren Gade):

Ordføreren.

Kl. 23:43

Mette Thiesen (DF):

Der har været en småtam en af slagsen. Jeg vil ikke kalde det en kulegravning. Man har ikke taget stilling til det med Ankestyrelsen. Man har ikke taget stilling til det med børn og unge-udvalget. Man har helt grundlæggende ikke taget stilling til, hvordan man sikrer, at kommunerne overholder gældende lovgivning. Det synes jeg er ret fundamentalt. Der er helt sikkert nogle tiltag i barnets lov, som er rigtig positive – og det kommer vi igen også til at drøfte på fredag – og der er også noget skidt. Lad os bare sige det, som det er. Men de her helt grundlæggende ting, som er med i det her beslutningsforslag, er ikke blevet undersøgt, og dem mener jeg i den grad skal undersøges.

Kl. 23:44

Formanden (Søren Gade):

Fru Anni Matthiesen.

Kl. 23:44

Anni Matthiesen (V):

Nu sagde Dansk Folkepartis ordfører jo, at der er noget positivt i barnets lov, og at der er noget negativt i barnets lov. Har Dansk Folkeparti skiftet mening, siden man indgik den politiske aftale, og siden fru Mette Thiesen kom med i Dansk Folkeparti, eller synes ordføreren stadig væk, at det, der er skrevet ind i barnets lov, er mest positivt?

Kl. 23:44

Formanden (Søren Gade):

Ordføreren.

Kl. 23:44

Mette Thiesen (DF):

Nu er der jo en ny ordfører på sagen, vil jeg bare sige, men som jeg husker fru Karina Adsbøl under behandlingen af og arbejdet med barnets lov, var fru Karina Adsbøl også rimelig kritisk over for en del af tingene, der var i den. Det, som vi drøftede, da vi sad mange, lange aftener – der var jeg også med – var bl.a., at det udgangspunkt, vi startede med, var helt skørt og vanvittigt for at sige det ærligt. Det var helt vildt, hvad der lå, og man blæste højt og flot på retssikkerheden. Så fik man forhandlet det frem til et andet udgangspunkt, som var mere spiseligt, men jeg mener bestemt stadig væk, at man kan argumentere meget, meget kraftigt for, at der godt nok er meget skidt i barnets lov, selv om der selvfølgelig også er positive ting.

Kl. 23:45

Formanden (Søren Gade):

Der er ikke flere korte bemærkninger. Vi siger tak til ordføreren for forslagsstillerne, fru Mette Thiesen.

Der er ikke flere, som har bedt om ordet, og derfor er forhandlingen sluttet.

Jeg foreslår, at forslaget til folketingsbeslutning henvises til Socialudvalget. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

11) Valg af 3 medlemmer og 3 suppleanter til Helsefonden.

Kl. 23:45

Formanden (Søren Gade):

Til dette valg er anmeldt følgende valggrupper:

en gruppe på 93 medlemmer: Socialdemokratiet, Venstre, Moderaterne, Siumut (SIU), Inuit Ataqatigiit (IA), Sambandsflokkurin (SP) og Javnaðarflokkurin (JF); 

en gruppe på 49 medlemmer: Danmarksdemokraterne, Liberal Alliance, Det Konservative Folkeparti, Dansk Folkeparti, Nye Borgerlige og Lars Boje Mathiesen (UFG); 

og en gruppe på 37 medlemmer: Socialistisk Folkeparti, Enhedslisten, Radikale Venstre og Alternativet.

Grupperne har udpeget følgende medlemmer:

Medlemmer:

1 Christian Rabjerg Madsen (S)

2 Anni Matthiesen (V)

3 Anne Mette Fugleholm

Suppleanter:

4 Rasmus Horn Langhoff (S)

5 Preben Bang Henriksen (V)

6 Pia Højrup Clausen

Meddelelse om, hvem der er valgt i henhold til gruppernes indstilling, vil blive optaget i www.folketingstidende.dk (jf. ovenfor)

De pågældende er herefter valgt.

Kl. 23:46

Meddelelser fra formanden

Formanden (Søren Gade):

Der er ikke mere at foretage i dette møde.

Folketingets næste møde afholdes i morgen, onsdag den 12. april 2023, kl. 13.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 23:47).


16. møde

Fredag den 10. november 2023 kl. 10.00

Dagsorden

1) Spørgsmål om fremme af forespørgsel nr. F 7:

Forespørgsel til finansministeren, indenrigs- og sundhedsministeren og social- og boligministeren om den højt specialiserede del af socialområdet.

Af Marlene Harpsøe (DD), Charlotte Broman Mølbæk (SF), Katrine Daugaard (LA), Andreas Karlsen (KF), Rosa Lund (EL), Lotte Rod (RV), Mette Thiesen (DF) og Nikoline Erbs Hillers-Bendtsen (ALT).

(Anmeldelse 08.11.2023).

2) 1. behandling af lovforslag nr. L 70:

Forslag til lov om visse medietjenesteudbyderes bidrag til fremme af dansk kultur (kulturbidragsloven). 

Af kulturministeren (Jakob Engel-Schmidt).

(Fremsættelse 03.11.2023).

3) 1. behandling af lovforslag nr. L 4:

Forslag til lov om ændring af registreringsafgiftsloven, lov om registrering af køretøjer, brændstofforbrugsafgiftsloven, skatteforvaltningsloven og forskellige andre love. (Regelforenkling og øget regelefterlevelse på motorområdet, justering af skatteforvaltningslovens fristreglers samspil med visse bestemmelser i dobbeltbeskatningsoverenskomster m.v.).

Af skatteministeren (Jeppe Bruus).

(Fremsættelse 03.10.2023).

4) 1. behandling af beslutningsforslag nr. B 12:

Forslag til folketingsbeslutning om legalisering af aktiv dødshjælp (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Mette Thiesen (DF), Helene Liliendahl Brydensholt (ALT), Kim Edberg Andersen (NB) og Aaja Chemnitz (IA).

(Fremsættelse 05.10.2023).

5) 1. behandling af beslutningsforslag nr. B 13:

Forslag til folketingsbeslutning om, at personer med insulinkrævende diabetes skal have ret til at få tildelt en sensorbaseret glukosemåler (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Mette Thiesen (DF), Helene Liliendahl Brydensholt (ALT), Kim Edberg Andersen (NB) og Aaja Chemnitz (IA).

(Fremsættelse 05.10.2023).

Kl. 10:00

Meddelelser fra formanden

Den fg. formand (Erling Bonnesen):

Mødet er åbent.

I dag er der følgende anmeldelser:

Justitsministeren (Peter Hummelgaard):

Lovforslag nr. L 77 (Forslag til lov om ændring af lov om udgivelsen af en Lovtidende. (Bemyndigelse til at fastsætte regler om alternativ offentliggørelse af retsforskrifter)).

Pia Kjærsgaard (DF) m.fl.:

Beslutningsforslag nr. B 45 (Forslag til folketingsbeslutning om etablering af et partnerskab, der skal sikre 5.000 nye friplejehjemspladser til danske ældre) og 

Beslutningsforslag nr. B 47 (Forslag til folketingsbeslutning om et forbud mod avl, import m.v. af fladsnudede hunde og hunde med unaturligt små kranier).

Mikkel Bjørn (DF) m.fl.:

Beslutningsforslag nr. B 46 (Forslag til folketingsbeslutning om at hæve strafferammen for personfarlig gentagelseskriminalitet).

Titlerne på de anmeldte sager vil fremgå af www.folketingstidende.dk (jf. ovenfor).

Det første punkt på dagsordenen er:

1) Spørgsmål om fremme af forespørgsel nr. F 7:

Forespørgsel til finansministeren, indenrigs- og sundhedsministeren og social- og boligministeren om den højt specialiserede del af socialområdet.

Af Marlene Harpsøe (DD), Charlotte Broman Mølbæk (SF), Katrine Daugaard (LA), Andreas Karlsen (KF), Rosa Lund (EL), Lotte Rod (RV), Mette Thiesen (DF) og Nikoline Erbs Hillers-Bendtsen (ALT).

(Anmeldelse 08.11.2023).

Kl. 10:01

Den fg. formand (Erling Bonnesen):

Hvis ingen gør indsigelse mod fremme af denne forespørgsel, betragter jeg Tingets samtykke som givet.

Det er givet.

Jeg kigger så rundt i salen efter en minister, og jeg får at vide, at han skulle være lige på trapperne, så jeg snakker meget langsomt og forsøger at starte stille og roligt på den næste sag på dagsordenen. Så nu kan vi stille og roligt og for overblikkets skyld konstatere, at vi er klar til punkt 2, som er første behandling af lovforslag nr. L 70.

Det næste punkt på dagsordenen er:

2) 1. behandling af lovforslag nr. L 70:

Forslag til lov om visse medietjenesteudbyderes bidrag til fremme af dansk kultur (kulturbidragsloven). 

Af kulturministeren (Jakob Engel-Schmidt).

(Fremsættelse 03.11.2023).

Kl. 10:03

Forhandling

Den fg. formand (Erling Bonnesen):

Forhandlingen er åbnet, og den første ordfører er Socialdemokratiets ordfører, hr. Mogens Jensen. Værsgo.

Kl. 10:03

(Ordfører)

Mogens Jensen (S):

Tak for det, formand. Det her var lige ved at udvikle sig til en filibuster, og det er jo ellers ikke noget, vi bruger så meget her i Folketinget, men tak for invitationen til at gå på talerstolen her.

Det lovforslag, som vi skal behandle her, handler jo om noget, som vi i hvert fald fra Socialdemokratiets side har arbejdet for i flere år, nemlig det at sikre, at streamingtjenesterne i Danmark, som jo tjener rigtig mange penge på det danske mediemarked, også bidrager til at støtte produktionen af dansk film og danske serier, og det er jo faktisk det, som vi gør med det her lovforslag, ved at indføre et kulturbidrag, som streamingtjenesterne skal betale. Så formålet med det her er jo helt klart, at vi skal styrke produktionen af dansk indhold af høj kvalitet, og det kan vi komme til at gøre med det her bidrag, der nu også kommer fra streamingtjenesterne.

Jeg synes jo, der er grund til at være glad for streamingtjenesterne, både dem, som er funderet i Danmark, og dem, som har base i andre lande, fordi de giver os et godt udvalg af forskellige film og serier, som rigtig, rigtig mange danskere bruger hver eneste dag. Så det er glædeligt og godt, at vi har streamingtjenesterne, og det udbud, de har, er, sådan som jeg ser det, også rigtig, rigtig godt, og det er jo også grunden til, at rigtig mange danskere bruger det hver eneste dag. Det skal vi være glade for, og det gør jo også, at streamingtjenesterne lever i bedste velgående, og at de tjener gode penge i Danmark. Derfor er der også en rimelighed i, at de bidrager til at understøtte hele økosystemet i forhold til produktionen af danske film og serier.

For det er jo klart, at når streamingtjenesterne ikke er hjemmehørende i Danmark, vil den fortjeneste, som fremkommer hos dem, heller ikke blive anvendt i Danmark. Men det ændrer vi hermed ved at sikre, at man altså giver sit helt rimelige bidrag til en produktion af dansk indhold, og jeg synes, at der med det her forslag og med den måde, som kulturbidraget er indrettet på, er fundet en god balance, der sikrer, at streamingtjenesterne skal bidrage, og at man, om jeg så må sige, også skal bidrage med kolde kontanter, men at man også har en mulighed for at investere sig ud af noget af bidraget. Og det gør jo altså, at man, hvis man investerer i dansk indhold, ikke behøver at betale så stort et bidrag. Det synes jeg er meget fornuftigt, samtidig med at tjenesterne jo også selv kan få andel i de midler, som kommer ind i form af kulturbidraget, ved at søge de støtteordninger, som kulturbidraget bl.a. går til at understøtte.

Det er klart, at jeg synes, det er vigtigt, og det er nok også en af grundene til, at vi som et meget lille land har en stor interesse i at indføre en ordning af den her karakter. For vi er et lille land, dog med en stærk kulturel tradition og også med en stærk film-, tv- og mediebranche, men vi er små, og vi kan kun sikre, at der fortsat er et dansksproget medie-, kultur- og filmindhold, hvis vi også sørger for, at der løbende bliver investeret i det, og det er det, som den ordning, som vi nu indfører, kommer til at fremtidssikre. I øjeblikket kan vi jo også se, at store dele af den danske film- og tv-branche har det svært, så det at få de her ekstra bidrag ind i form af kulturbidraget vil også være med til at sikre nogle bedre muligheder for hele branchen.

Så derfor er det her på alle måder, sådan som vi ser det fra Socialdemokratiets side, og som vi heldigvis er en bred kreds af partier der er enige om, en rigtig god ordning, der vil komme danskerne rigtig meget til gode. Derfor støtter Socialdemokratiet naturligvis lovforslaget.

Kl. 10:08

Den fg. formand (Erling Bonnesen):

Mange tak for det. Der er en række korte bemærkninger. Den første er fra fru Katrine Daugaard.

Kl. 10:08

Katrine Daugaard (LA):

Jeg blev simpelt hen forvirret i den her uge, for den ene dag indfører regeringen skattelettelser. Et par dage efter fjerner man hele skattelettelsen for den almindelige dansker i det tilfælde, at man er en af de mange danskere, der flyver til Mallorca eller andre steder en gang om året. I dag påfører man nu danskerne endnu en skat, og altså går det store regnskab jo lige pludselig i minus. Kan I ikke være ærlige og kalde det her, hvad det er? Der er jo ikke meget bidrag over det her. Det er faktuelt en skat, som danskerne i sidste ende kommer til at betale.

Kl. 10:09

Den fg. formand (Erling Bonnesen):

Ordføreren.

Kl. 10:09

Mogens Jensen (S):

Jeg vil gentage, hvad jeg sagde i min ordførertale. Det her handler om, at når vi har store streamingtjenester, som tjener rigtig mange penge på det danske mediemarked og egentlig også på at bruge indhold og tilbyde indhold, som er produceret i Danmark og med udgangspunkt i danske filmstøttesystemer, så er der kun rimelighed i, at de her streamingtjenester også bidrager til at sikre, at den produktion kan fortsætte og blive stærkere i fremtiden. Tjener man penge på de her ting, er det også fint, at man bidrager til en fortsat produktion, så vi kan opretholde et stærkt film- og produktionsmiljø i Danmark og dermed også give tjenesterne noget, de rent faktisk kan udbyde. Så det synes jeg er fuldt logisk.

Kl. 10:10

Den fg. formand (Erling Bonnesen):

Fru Katrine Daugaard.

Kl. 10:10

Katrine Daugaard (LA):

Men er ordføreren ikke enig i, at de skattelettelser, der blev givet først på ugen, nu allerede er spist op af andre afgifter?

Kl. 10:10

Den fg. formand (Erling Bonnesen):

Ordføreren.

Kl. 10:10

Mogens Jensen (S):

Fru Katrine Daugaard vil have den her debat til at handle om noget helt andet, end hvad det er. Det her handler om, at når man som streamingtjeneste tjener rigtig, rigtig mange penge, og det gør man på det danske mediemarked, så skal man også bidrage den anden vej til at understøtte hele økosystemet for dansk film- og tv-serieproduktion. Det gør vi ved at indføre den her kulturbidragsordning.

Kl. 10:11

Den fg. formand (Erling Bonnesen):

Så er det hr. Søren Søndergaard.

Kl. 10:11

Søren Søndergaard (EL):

Tak. Jeg vil bare starte med at sige tak til Mogens Jensen, fordi Mogens Jensen har været en af dem, som i mange år har arbejdet, sammen med andre, for det her kulturbidrag, og det er vi jo så kommet frem til i dag, og det er positivt.

Når man laver sådan en stor lovgivning, og når internationale regler er inde over, især EU-regler, kommer der måske en gang imellem noget, der ikke er helt, som man havde tænkt sig. Og derfor vil jeg bare bede om en politisk tilkendegivelse fra hr. Mogens Jensen af, at det aldrig har været idéen med det her, at det skulle ramme danskbaserede mediedistributører, som formidler andres indhold. Altså, det har aldrig været meningen, at det her kulturbidrag skulle ramme den gruppe. Tak.

Kl. 10:11

Den fg. formand (Erling Bonnesen):

Ordføreren.

Kl. 10:12

Mogens Jensen (S):

Jeg vil også gerne kvittere hr. Søren Søndergaard, Enhedslisten og mange andre herinde for det samarbejde, vi har haft, om at udvikle den her kulturbidragsordning. Som sagt er det jo foregået gennem mange år, og jeg er glad for, at der er et stort flertal, som nu indfører bidraget.

Det er rigtigt, at der er dele af det her lovforslag, der er indrettet, med baggrund i at der ikke må diskrimineres i henhold til EU-lovgivningen, og det er klart, at det bliver vi nødt til at rette os efter.

Kl. 10:12

Den fg. formand (Erling Bonnesen):

Hr. Søren Søndergaard.

Kl. 10:12

Søren Søndergaard (EL):

Jo, det er klart, at vi er nødt til at rette os efter EU-lovgivningen, for ellers bliver vi jo dømt. Men det er vel også muligt at give en klar politisk tilkendegivelse af, at udgangspunktet for det her ikke er, at danskbaserede mediedistributører, som formidler andres indhold, skal rammes af den her afgift – og er der så en utilsigtet virkning, kigger vi på den i udvalgsbehandlingen eller ved en senere revision.

Kl. 10:12

Den fg. formand (Erling Bonnesen):

Ordføreren.

Kl. 10:13

Mogens Jensen (S):

Altså, det er klart. Vi er indstillet på at se på alle de bidrag, der nu er kommet ind i forbindelse med høringen omkring lovforslaget, i forhold til hvordan det er indrettet. Og det eneste udgangspunkt, jeg sådan set bare har, og som vi også har set har fået konsekvenser, i forhold til hvordan loven er indrettet, er jo, at der ikke må diskrimineres i forhold til EU-lovgivningen.

Men jeg er da enig i, at det her primært har haft til formål at sikre, at udenlandske streamingtjenester også gav deres bidrag til dansk indhold.

Kl. 10:13

Den fg. formand (Erling Bonnesen):

Så er det hr. Lars Boje Mathiesen.

Kl. 10:13

Lars Boje Mathiesen (UFG):

Tak. Nu lød det på ordføreren, som om de her selskaber ikke bidrager. Men kan ordføreren ikke bekræfte, at de her selskaber bidrager lige så meget og på samme måde og under samme vilkår som danske virksomheder som f.eks. LEGO og Novo, som også opererer i udlandet? Det vil sige, at virksomhederne er her og betaler danske afgifter af det, de laver her; de betaler dansk moms af det, der er her. Medarbejderne, som arbejder i Danmark, betaler dansk indkomstskat. Så på den måde bidrager de på samme måde, som danske virksomheder bliver beskattet på i udlandet.

Kl. 10:14

Den fg. formand (Erling Bonnesen):

Ordføreren.

Kl. 10:14

Mogens Jensen (S):

Det er klart, at de medarbejdere, man måtte beskæftige her i Danmark fra streamingtjenesternes side, og de omkostninger, man afholder her, hvis man har kontor her osv., selvfølgelig bidrager til det danske samfund. Og det er vi glade for.

Men det her handler jo om konkret at sikre, at når man tjener sine penge på bl.a. at distribuere dansk indhold, som danskerne gerne vil se – de vil jo gerne se dansk indhold, det vil de faktisk allerhelst se – så er det også rimeligt nok, at man som streamingtjeneste er med til at bidrage til, at det kan produceres i fremtiden.

Kl. 10:14

Den fg. formand (Erling Bonnesen):

Hr. Lars Boje Mathiesen.

Kl. 10:14

Lars Boje Mathiesen (UFG):

Ja, og det gør streamingtjenesterne jo også. Kan ordføreren ikke bekræfte det? Og kan ordføreren nævne nogle af de ting, som f.eks. Netflix danskproducerede, inden den her skat kom? Forestillingen om, at Netflix ikke producerede dansk før den her afgift, er jo et falsum, for det gjorde man. Så hvorfor skulle der være en nødvendighed, når der allerede bliver produceret fremragende serier af f.eks. Netflix på dansk?

Kl. 10:15

Den fg. formand (Erling Bonnesen):

Ordføreren.

Kl. 10:15

Mogens Jensen (S):

Jeg har ikke sagt, at streamingtjenesterne ikke investerede i dansk indhold før det her kulturbidrag. Det gør de åbenlyst, og det er rigtig, rigtig fint, at de gør det. Det skal vi være glade for. Og det får de jo også mulighed for at gøre i fremtiden og dermed unddrage sig at betale de 5 pct. i bidrag. Men de kommer til at betale 2 pct., og det gør de bl.a., fordi de også skal bidrage til den talentudvikling og de ordninger, som er med til at gøre, at vi kan producere de film, som også streamingtjenesterne i dag har glæde af.

Kl. 10:15

Den fg. formand (Erling Bonnesen):

Mange tak. Så er der ikke flere korte bemærkninger, og så siger vi tak til ordføreren. Vi går videre til Venstres ordfører, og det er hr. Jan E. Jørgensen.

Kl. 10:16

(Ordfører)

Jan E. Jørgensen (V):

Jeg vil godt starte med at afsløre noget for jer. I Venstre var vi knap så begejstret for kulturbidraget, da den forrige regering præsenterede det. Dengang indgik et meget smalt flertal en aftale, som betød, at udbydere af streamingtjenester skulle betale hele 6 pct. i et kulturbidrag, eller, som jeg dengang valgte at kalde det, en streamingskat. Men det kulturbidrag, vi behandler i dag, er langt bedre. Det er meget bedre, fordi det som udgangspunkt kun er på 2 pct. i stedet for 6 pct., og så vil det maks. kunne stige til 5 pct. – et resultat, som ikke havde kunnet lade sig gøre, hvis ikke Venstre havde kæmpet for det. Venstre gør en forskel. Hvorfor fremhæver jeg nu det? Jo, det gør jeg, fordi partierne bag det oprindelige kulturbidrag på 6 pct. sådan set stadig væk har flertal i Folketinget den dag i dag, og ændringen fra 6 pct. til 2 pct. er en ændring, som i den grad vil kunne mærkes.

Jeg vil gerne uddybe de overordnede linjer. Det er sådan, at udbydere af on demand-streamingtjenester skal bidrage til dansk indholdsproduktion gennem kulturbidraget. Og jeg er helt med på, at selvfølgelig betaler de skatter og afgifter i forvejen, men de betaler ikke retransmissionssafgift osv., som dem, der leverer flow-tv, gør, og eftersom antallet af kunder, der har flow-tv, falder, er der altså en indtægtskilde for dansk film- og serieproduktion, der falder bort. Disse udbydere, altså dem, der skal omfattes af kulturbidraget, er medietjenester, der er målrettet mod et dansk publikum, og det gælder, uanset om deres indtægter stammer fra abonnementer og enkeltransaktioner, reklamer eller andre kilder, og det er altså vigtigt at bemærke, at denne forpligtelse altså ikke gælder traditionelt flow-tv. Ifølge den aftalte ordning skal alle on demand-streamingtjenester betale et fast bidrag på 2 pct., og hvis en udbyder så investerer mindre end 5 pct. i dansk indhold, pålægges de et tillægsbidrag på 3 pct., og tillægsbidraget gælder altså ikke for udbydere, som investerer mere end 5 pct. i dansk indhold.

Investeringer skal forstås som produktion eller medproduktion af nye danske film som eksempelvis Netflixfilmen af Bille August baseret på Karen Blixens bog »Forførelsens kunst«, og det kan også være danske tv-serier som f.eks. »Badehotellet« eller »Sygeplejerskolen«, som jeg straks må erkende jeg ikke har set et eneste afsnit af, men jeg har hørt, at det skulle være godt. Og i Venstre har vi det sådan, at vi altså ønsker at styrke danske film og serier. Så kulturbidraget går til et rigtig godt formål; det er svært at tale imod det.

Kulturbidraget fordeles således, at 20 pct. af bidraget går til public service-puljen, mens de resterende 80 pct. så går til danske film, der kan støttes via filmstøtteordningerne, og det er en fordeling, der blev bredt aftalt og indgået i medieaftalen, som jo altså repræsenterer det første brede medieforlig i et årti – et forlig, som jeg godt synes vi kan tillade os at klappe os selv på skulderen over.

Der er dog en enkelt detalje i lovforslaget, som vi skal have afklaret i udvalgsarbejdet. Det har på intet tidspunkt under forhandlingerne være drøftet, at eksempelvis Blockbuster og Filmstriben også skulle betale kulturbidrag. Blockbuster er en digital filmudlejningsbutik, og Filmstriben er et digitalt filmbibliotek. Det Kongelige Bibliotek, som lige nu er i gang med at digitalisere hele DR's arkiver, skal selvfølgelig heller ikke betale. Ingen af disse tjenester beskæftiger sig med produktion af hverken film eller serier, og de vil således ikke have nogen mulighed for at søge midler fra kulturbidraget, som jo ellers er en betingelse i henhold til AVMS-direktivet. Så i praksis ville det betyde, hvis disse tjenester blev omfattet, at de ville skulle betale 5 pct. i kulturbidrag, og det vil med statsgaranti medføre en prisstigning for dem, der lejer film på Blockbuster, og for kommunerne, som betaler for Filmstriben. Og hvis jeg kender sidstnævnte ret, vil de i øvrigt kræve, at vi kompenserede for denne yderligere udgift i dut-forhandlingerne.

Jeg kan heller ikke se, hvordan man i givet fald ville kunne undtage tv-distributørerne fra at betale kulturbidrag, idet disse jo altså også beskæftiger sig med at leje film. Det må være sådan, at dem, der betaler kulturbidraget, for det første skal have mulighed for at investere sig ned på de 2 pct., og for det andet skal de have mulighed for at søge om at få pengene tilbage til produktion af film eller en tv-serie. Og mig bekendt er der altså hverken nogle videoudlejningsbutikker eller biblioteker, der producerer film- og tv-serier. Det her skal vi være helt sikre på, det skal vi have klarlagt under udvalgsarbejdet, for det må ikke være sådan, at vi vedtager en lov i dag om et kulturbidrag uden at være ret sikker på at vide, hvem kulturbidraget rammer. Men med dette lille forbehold kan jeg meddele, at Venstre støtter lovforslaget.

Kl. 10:21

Den fg. formand (Erling Bonnesen):

Mange tak for det. Der er en række korte bemærkninger. Den første er fra fru Katrine Daugaard.

Kl. 10:21

Katrine Daugaard (LA):

Det er jo lidt over et år siden, at ordføreren selv udtalte, at hvis man bruger Netflix, HBO eller en anden streamingtjeneste, vil abonnementet i fremtiden blive dyrere som følge af den her afgift. Ordføreren har selv kaldt det en Netflixskat osv. Man var altså for lidt over et år siden helt ærlige med, hvad det her er. I starten af ugen var smilet stort på Venstres ordfører, fordi man kunne fortælle danskerne, at de nu fik skattelettelser, og blot få dage efter kommer den ene afgift efter den anden. Kan vi ikke være ærlige og fortælle danskerne, at det her regnskab jo går i minus for den almene dansker?

Kl. 10:22

Den fg. formand (Erling Bonnesen):

Ordføreren.

Kl. 10:22

Jan E. Jørgensen (V):

Nej, jeg tror, man skal flyve ret meget, for at det skulle gå i minus. Men forskellen på Liberal Alliance og Venstre er jo ikke ideologien – vi er to liberale partier. Det er snarere ønsket om at være med i politik for få indflydelse, for at rykke noget, for at gøre en forskel frem for bare at være i politik for at holde taler og lave sjove videoer på TikTok. Vi er i politik af den første grund; vi er i business, vi er ikke i showbusiness.

Vi har fået bidraget ned fra de 6 pct. til de 2 pct. Liberal Alliance har ikke fået noget som helst. Altså, sådan er det. De 2 pct. går jo så til produktion af film og tv-serier. Det vil sige, at Netflix eksempelvis kan komme ned på 2 pct., og de kan få pengene tilbage til at producere ny film. Derfor tror jeg ikke – men jeg ved det ikke – at det her vil betyde en prisstigning på eksempelvis Netflixabonnementer.

Kl. 10:23

Den fg. formand (Erling Bonnesen):

Fru Katrine Daugaard.

Kl. 10:23

Katrine Daugaard (LA):

Men det ændrer jo ikke på, at den almene dansker ikke får en sindssyg stor skattelettelse udbetalt. Og flyver en familie en gang om året og har diverse streamingtjenester, hvad der jo er det helt almindelige for de fleste danske familier, går det her altså ikke mærkbart i retning af skattelettelser. Du snakker også om, at I er et liberalt parti. Det er for mig også at skabe et sundt erhvervsliv. Der er ingen positive økonomiske konsekvenser for erhvervslivet i den her aftale. Eller kan ordføreren måske nævne nogle?

Kl. 10:23

Den fg. formand (Erling Bonnesen):

Ordføreren.

Kl. 10:23

Jan E. Jørgensen (V):

Ja, altså det sidste er i hvert fald ikke korrekt. Erhvervslivet er i det her tilfælde streamingtjenesterne, filmproducenterne og tv-producenterne. Og alle penge, krone for krone, der kræves ind i kulturbidrag, går direkte tilbage til branchen. Så der må Katrine Daugaard altså finde et andet eksempel. For det her vil betyde mere produktion af danske film og tv-serier i Danmark. Det vil være gunstigt for erhvervslivet, og erhvervslivet har i øvrigt over en bred kam selv efterspurgt det her nye kulturbidrag. Så der må jeg altså desværre – jeg ville gerne glæde fru Katrine Daugaard – melde hus forbi.

Kl. 10:24

Den fg. formand (Erling Bonnesen):

Så er det hr. Lars Boje Mathiesen.

Kl. 10:24

Lars Boje Mathiesen (UFG):

Tak. Jo, vi kan blive enige om, at der her er tale om en skattestigning. Det var i hvert fald det, som kulturordføreren selv udtalte tidligere, altså at det her var et skalkeskjul for endnu en skattestigning til danskerne.

Så jeg vil bare spørge, om ordføreren kan slå fast, at det her reelt set er en skattestigning, som bare optræder fordækt som et kulturbidrag.

Kl. 10:24

Den fg. formand (Erling Bonnesen):

Ordføreren.

Kl. 10:25

Jan E. Jørgensen (V):

Vi kan godt kalde det en afgift. En skat er det jo ikke, men vi kan godt kalde det en afgift – for min skyld ingen alarm. Men det er en afgift, som jeg føler mig ret overbevist om ikke vil medføre prisstigninger og dermed heller ikke vil gøre det dyrere at være dansker, og det er, fordi afgiften kommer helt ned på 2 pct.  Og de 2 pct. kan du jo som filmproducent få tilbage; hvis du sender en ansøgning med et godt projekt for en film eller en tv-serie, kan du få pengene tilbage.

Alle pengene bliver i systemet, og derfor er det her teknisk set en afgift, ja, men det er en afgift, der er meget særlig, fordi alle pengene går tilbage til branchen selv. Og jeg føler mig overbevist om, at det ikke vil medføre prisstigninger, så det bliver ikke dyrere at være hverken hr. Lars Boje Mathiesen, hr. Jan E. Jørgensen eller nogen anden i dette land.

Kl. 10:25

Den fg. formand (Erling Bonnesen):

Hr. Lars Boje Mathiesen.

Kl. 10:25

Lars Boje Mathiesen (UFG):

Nu er det Venstres ordfører selv, der kalder det for en skattestigning og ud over det siger:

»At kalde det for et »kulturbidrag«, som Socialdemokratiet gør, er ren New speak. Det er at gøre grin med de danskere, som endnu engang bliver sendt til lommerne af regeringen«.

Det er hr. Jan E. Jørgensens egne udtalelse citeret fra Venstres hjemmeside. Når vi nu hæver skatten på det her område, hvorfor er det så, altså når der kommer en skattestigning, at ordføreren ikke tror, at den bliver sendt videre til forbrugerne, men at firmaerne selv æder den her skattestigning?

Kl. 10:26

Den fg. formand (Erling Bonnesen):

Ordføreren.

Kl. 10:26

Jan E. Jørgensen (V):

Hvad angår de udtalelser, som hr. Lars Boje Mathiesen refererer, kommer det ikke som nogen overraskelse for mig, at de bliver refereret. Altså, kulturbidraget er ikke vores opfindelse; det er det ikke. Men der er da forskel på 6 pct. og 2 pct., altså, 2 pct. er en tredjedel af 6 pct., og når man samtidig kan få pengene tilbage ved at investere i danske film og tv-serier, så mener jeg, at med det kulturbidrag, der nu er landet, i forhold til det kulturbidrag, jeg udtalte mig om dengang, hvor det var tre gange højere, står vi i en situation, hvor det – jeg kan ikke give nogen statsgaranti – næppe vil blive dyrere at være dansk tv-seer. Og hvis det endelig bliver det, får man i hvert fald flere danske film og tv-serier til gengæld for den minimale prisstigning, der eventuelt måtte blive tale om.

Kl. 10:27

Den fg. formand (Erling Bonnesen):

Så er det hr. Søren Espersen.

Kl. 10:27

Søren Espersen (DD):

Tak. Jeg synes godt nok, at ordføreren ærligt og redeligt har sagt, hvad det drejer sig om, og sådan er han jo også natur, så det kommer ikke som nogen stor overraskelse. Man lagde fra starten ud med at sige, at Venstre nu er for det, som vi før var imod. Man har lov til at skifte holdning på den måde, men jeg forstår, at det hele drejer sig om procentsatser. Altså, hvis procentsatsen er sådan, er det en afgift, og hvis procentsatsen er lidt lavere, så er det ikke længere en afgift.

Bekræft lige det: Er det her i virkeligheden et spørgsmål om procentsatser, i forhold til om man kan sige, at der er tale om en skattestigning eller ej?

Kl. 10:28

Den fg. formand (Erling Bonnesen):

Ordføreren.

Kl. 10:28

Jan E. Jørgensen (V):

Tak til hr. Søren Espersen for de pæne ord, som jeg gerne vil gengælde. Jeg har altid betragtet hr. Søren Espersen som en god, saglig og ærlig kollega, men måske har han ikke hørt helt efter, hvad jeg sagde. Selvfølgelig er det en afgift, hvad enten den er på 2 eller 6 pct. Altså, det står ikke til diskussion, og det ville den også være, hvis den var på 2 promille.

Det, jeg siger, er, at når den er så lav, og når man kan få pengene tilbage, ved at man sender en ansøgning om at producere en film eller en tv-serie, så tror jeg ikke, at Netflix m.fl. vil vælte det over på abonnementet.

Kl. 10:28

Den fg. formand (Erling Bonnesen):

Der er ikke flere korte bemærkninger, og vi siger tak til ordføreren. Vi kan gå videre til Moderaternes ordfører, og det er hr. Mike Villa Fonseca.

Kl. 10:28

(Ordfører)

Mike Villa Fonseca (M):

Tak for ordet, formand. Dette forslag handler grundlæggende om at styrke produktionen af dansk kulturindhold som serier, film, podcast, dokumentarer osv. L 70 handler om at indføre et kulturbidrag, der skal sikre, at udenlandske streamingtjenester, der opererer inden for danske grænser, også skal bidrage til danske produktioner af serier, film osv. Jeg er nok ikke den eneste herinde i salen, som har set en serie eller to på Netflix. Vi har længe levet i en tid, hvor streamingtjenesterne har vundet indpas og er blevet en uvurderlig del af vores dagligdag. Det giver os utallige underholdningsmuligheder og samtaleemner, og det binder verden sammen på kryds og tværs. Den ene dag kan man se en amerikansk serie og den næste dag en spansk serie, eller man kan se en fransk produceret film. Det er kulturel mangfoldighed, så det virkelig batter. Det har virkelig ændret måde, hvorpå vi tilgår indhold, men som med så megen anden teknologi følger der også en bagside af medaljen med, når vi zoomer ind på den udvikling.

Som det fremgår af lovforslaget, er Danmark en lille nation. Det er et endnu mindre sprogområde, men Danmark er og skal også i fremtiden være en kulturel nation. Vi er kendt for vores rige kulturarv, turister valfarter hertil for at se på vores kultur. En hurtig googlesøgning viser det også, f.eks. i forhold til Borgen, som jeg tænker at vi alle sammen her i salen har et godt kendskab til. Det sker endda af og til, når man kommer ud, at man ser folk fra Spanien stå og sige: Her er Borgen. De danske film og serier, men også vores dygtige danske skuespillere, er blevet rost hele verden over, og det udgør alt sammen en stor del af den nationale identitet.

Men hvis jeg skal gå lidt tilbage til den teknologiske udvikling, står vores kulturproduktion over for en stigende udfordring i form af de udenlandske streamingtjenester, der fint opererer i Danmark, men uden at yde et bidrag til vores kulturelle produktion og dens udvikling. Det er et problem, og det mener jeg vi skal gøre noget ved. Det gør vi så i dag med dette lovforslag, hvor vi foreslår at indføre et kulturbidrag, hvor udenlandske streamingtjenester, der i forvejen sætter tydelige spor på det danske marked, fremover skal investere en lille del af deres omsætning i dansk kulturproduktion.

En lignende ordning gør sig allerede gældende i andre europæiske lande ude i verden og har stor effekt. Det er bl.a. i lande som Frankrig og Tyskland, som allerede har indført et lignende bidrag på kulturen. Og jeg mener derfor også, at det er helt fornuftigt set ud fra et ønske om at sikre en mere bæredygtig fremtid for vores kulturindustri, at Danmark også indfører et kulturbidrag for streaminggiganterne.

Det er vigtigt at slå fast, at vi med dette lovforslag altså ikke angriber udenlandske streamingtjeneste, tværtimod. Vi anerkender deres vigtige rolle i at give danskerne adgang til et stort og bredt udvalg af indhold fra hele verden i form af underholdning og viden og andet kulturindhold. Det skal fortsat være en del af danskernes hverdag. Forslaget handler snarere om at skabe lige konkurrencevilkår mellem alle tjenester og sikre, at alle aktører i kultursektoren bidrager netop til den fremtid, som vi opererer under.

Kort sagt kan man sige, at hvis du opererer i Danmark, mener jeg altså også, at det er okay, at man bidrager. Det synes jeg er helt fair. Det handler om at sikre, at der er i fremtiden også er dansk produceret indhold, der kan konkurrere med de store udenlandske giganter. Betyder det, at penge er den eneste faktor, i forhold til hvad der er godt produceret kulturindhold? Nej, det er ikke det, jeg siger. Men det handler alt andet lige om, at det er urimelige vilkår at opererer under, når Netflix og HBO og andre store virksomheder skovler penge ind på danske borgere. Det synes jeg skaber en skævvridning, som på sigt kan skade dansk kulturindhold. I fremtiden skal der også være dansk kulturindhold af høj kvalitet. Det sikrer vi nu med dette forslag, der er et skridt i den rigtige retning mod et bæredygtigt kulturliv, hvor dansk kulturindhold også kan trives vel med den digitale udvikling. Tak for ordet, formand, og Moderaterne støtter op om forlaget.

Kl. 10:34

Den fg. formand (Erling Bonnesen):

Tak for det. Der er en række korte bemærkninger. Den første er fra fru Katrine Daugaard.

Kl. 10:34

Katrine Daugaard (LA):

Jeg tror, vi er mange, der er forundrede over at høre Venstre, Danmarks Liberale Parti, mene, at det er sundt for erhvervslivet og for den frie konkurrence, at man ligefrem indfører skatter her. Der er jo med det her forslag alene tale om, at man flytter penge fra en del af markedet til en anden, altså fra markedsprivate aktører til statsstyrede fonde under Filminstituttet. Man tager på den måde de kommercielle aktørers egen beslutningskompetence fra dem og siger, at staten er bedre til at bestemme, hvor investeringerne skal være.

Moderaterne har også en leder, som jeg i hvert fald indtil videre altid har set som værende meget liberal. Er det her Moderaternes politik, altså at sige, at erhvervslivet ikke er bedst til at være fri til at lægge sine investeringer? Altså, gør I nu op med det frie marked?

Kl. 10:35

Den fg. formand (Erling Bonnesen):

Ordføreren.

Kl. 10:35

Mike Villa Fonseca (M):

Det kan godt være, det bare er mig, der hører nogle ord, som jeg tænker er sådan lidt misforstået. Det her er jo ikke en skat. Altså, vi kan sagtens diskutere, om det er en afgift; det kan vi sagtens diskutere. Men for mig personligt og for Moderaterne handler det altså om, at hvis du opererer i Danmark, er det fair, at du også bidrager til danskerne. Det synes jeg. Det er lidt ligesom, at hvis der er en udenlandsk forretning, som bliver placeret her, skal den da bidrage til Danmark. Det synes jeg er helt okay. Det kan godt være, jeg ikke var tydelig nok i min tale, men at føre den her debat og diskussion om de her kulturbidrag over på skat synes jeg måske er lidt fejlfortolket. Det kan også bare være, det er mig.

Kl. 10:35

Den fg. formand (Erling Bonnesen):

Fru Katrine Daugaard.

Kl. 10:35

Katrine Daugaard (LA):

Men de her aktører bidrager jo i stor stil til dansk indhold – i stor stil og helt frivilligt. Nu vil Moderaterne så tvinge dem til, at de skal være bedre til det, eller i hvert fald, at Filminstituttet skal bestemme, hvor de skal investere. Det gør det jo til en afgift. Altså, det her er jo en afgift, og det bliver danskerne, som i forvejen betaler nogle af verdens højeste skatter, som kommer til at betale for det her. Det var Venstres ordfører i det mindste ærlig nok til at sige. Kunne vi ikke høre det samme fra Moderaterne?

Kl. 10:36

Den fg. formand (Erling Bonnesen):

Ordføreren.

Kl. 10:36

Mike Villa Fonseca (M):

Jeg glæder mig over, at ordføreren allerede har ændret det fra skat til afgift. Vi kan sagtens diskutere, om det her er en afgift på området.

Det kan godt være, jeg stadig ikke er tydelig nok, men for mig er det meget, meget simpelt. Altså, opererer man som udenlandsk virksomhed i Danmark, inden for de danske grænser, skal man også bidrage. Det synes jeg altså virkelig er fair.

Kl. 10:36

Den fg. formand (Erling Bonnesen):

Så er det hr. Lars Boje Mathiesen.

Kl. 10:36

Lars Boje Mathiesen (UFG):

Okay, lad os lige starte med at slå fast, at en afgift er en indirekte skat, og derfor er det en skat. Altså, der er den her sniksnak om, at det ikke er en skat. Hold nu op. En afgift er økonomisk set en indirekte skat – færdig!

Så kunne jeg godt tænke mig at spørge ordføreren, om der er andre eksempler på, at det er fornuftigt, at vi beskatter folk og virksomheder på deres omsætning og ikke på deres overskud. Det her er jo en afgift og dermed en indirekte skat, som vi pålægger dem på omsætningen og ikke på det generelle overskud, man kan lave.

Kl. 10:37

Den fg. formand (Erling Bonnesen):

Ordføreren.

Kl. 10:37

Mike Villa Fonseca (M):

Jeg synes også, jeg sagde det meget fint i min tale, altså i forhold til den her udvikling, som kulturproduktionen står over for, med udenlandske streamingtjenester, der er i Danmark. Altså, jeg synes, at det er et problem, og det er noget, vi også gør noget ved ved hjælp af den her afgift.

Jeg synes, at det er vigtigt, at en lille del af deres omsætning også bliver investeret i den danske kultur. Altså, det synes jeg simpelt hen er okay. Det er jo ikke sådan, at vi lige pludselig siger, at de skal betale 80 pct. Vi snakker om 2 pct. Det her er jo også noget, man har gjort i andre lande, bl.a. i Tyskland og Frankrig, som jeg også nævnte i min tale, hvor man har haft en rigtig positiv effekt af det her. Så jeg synes, at det er fair, at hvis man opererer i Danmark, så skal man også bidrage.

Kl. 10:38

Den fg. formand (Erling Bonnesen):

Hr. Lars Boje Mathiesen.

Kl. 10:38

Lars Boje Mathiesen (UFG):

Nu var mit spørgsmål, om man kunne nævne andre steder, hvor vi beskatter omsætningen og ikke overskuddet. Det var sådan set det, mit konkrete spørgsmål gik på. Så synes jeg, at det er meget påfaldende, at når vi snakker om at pålægge private virksomheder afgifter og indirekte skatter og omkostninger, så er 2 pct. ikke ret meget; så betyder det ikke noget. Men hvis vi snakker om at reducere det offentliges forbrug med 2 pct., så er det fuldstændig en umulighed; så betyder 2 pct. virkelig meget.

Der gøres simpelt hen forskel hos politikerne. Tager man noget fra private, er 2 pct. ikke noget. Men hvis det er fra det offentlige, så er 2 pct. meget, meget galt. Men kan man svare på, om der er andre steder, hvor vi beskatter omsætningen og ikke overskuddet?

Kl. 10:38

Den fg. formand (Erling Bonnesen):

Ordføreren.

Kl. 10:38

Mike Villa Fonseca (M):

Jeg synes bare, at det her handler om at ligestille de konkurrencevilkår, der er imellem alle tjenester, og sikre, at alle aktører inden for den her kultursektor netop bidrager til den fremtid, som vi opererer med. Det er bare min personlige mening og holdning. Det er det, jeg mener.

Kl. 10:39

Den fg. formand (Erling Bonnesen):

Så er der ikke flere korte bemærkninger. Vi siger tak til ordføreren. Så kan vi gå videre til SF's ordfører, og det er hr. Sigurd Agersnap.

Kl. 10:39

(Ordfører)

Sigurd Agersnap (SF):

Tak for ordet, formand. Jeg står her i dag på vegne af SF's medieordfører, fru Charlotte Broman Mølbæk, som meget gerne ville have været her, men desværre er syg. Hun ville meget gerne have været her, fordi det jo er et historisk lovforslag, vi behandler i dag. Vi indfører et kulturbidrag. Det har været debatteret længe og har indgået i flere medieaftaler, og nu bliver det altså til virkelighed. Det mener vi er et stort skridt fremad.

I medieaftalen, som SF også lavede med den tidligere regering, havde vi besluttet et kulturbidrag på 6 pct., som ville betyde, at streamingtjenesterne skulle betale 6 pct. af deres omsætning i Danmark. Vi var ambitiøse og kunne finansiere en del dansk indhold med det kulturbidrag, men vi har måttet sande, at efter valget måtte vi tilbage til forhandlingsbordet og forhandle med regeringen på ny. Det er så endt med et kompromis, som vi har her i dag.

Det er et kompromis, hvor der er et maksimum på 5 pct. for de tjenester, som ikke investerer i dansk indhold, og hvor dem, som investerer betydeligt i det danske indhold og leverer kulturtilbud til danskerne, maksimalt skal betale 2 pct. i kulturbidrag. Den løsning er vi også tilfredse med, og vi er glade for, at det er lykkedes at finde et kompromis. Selv om vi måtte sande, at ambitionerne måtte en lille smule ned, så er det godt med et bredt flertal bag medieaftalen og bag kulturbidraget. Det giver stabilitet for sektoren. Det gør, at man ved, hvad man kan regne med, også fremover. Det er vigtigt i en mediebranche, som er omskiftelig.

Der har været meget snak om, også i dag, om det er en skat, en afgift, et bidrag eller en takst. Nu er jeg også skatteordfører, og jeg mener, at bidrag er et meget rammende ord for det, man indfører her. Det er et bidrag, fordi man indbetaler en del af sin omsætning til specifikke puljer, som så kan søges tilbage til branchen. Det er en form for fortolkning af ordet bidrag, som vi også anvender på andre områder. Der er f.eks. dækningsbidraget, som går til kommunernes infrastrukturleverancer til virksomheder. Så jeg mener, at det er det rigtige ord. Så kan man godt have en semantisk diskussion om, hvad man kalder sådan en form for afgift, men jeg mener egentlig, at bidrag er meget rammende.

Vi er enige i, at der kan være problematikker, som vi skal have afklaret, i forhold til hvor bredt bidraget skal ramme og om det kun gælder for folk, der kan søge de specifikke puljer. Men det er vi med på at drøfte i den videre behandling. Vores tilgang er, at vi i Danmark har et stærkt tv- og filmmiljø, som er internationalt anerkendt, men som også står i en ny tid med meget hård konkurrence fra internationalt indhold, som er kommet tættere på danskerne. Derfor er det afgørende, at vi understøtter den danske produktion af indhold. Dansk indhold kan noget særligt. Det kan spejle vores kultur. Det kan levere børneindhold, som vi ikke ser i mange andre lande, og som har en særlig værdi for danske familier og for det danske samfund. Derfor er vi glade for den aftale, der ligger.

Jeg skulle hilse og takke alle for samarbejdet omkring den nye aftale, og med de bemærkninger vil jeg sige, at SF naturligvis stemmer for lovforslaget.

Kl. 10:42

Den fg. formand (Erling Bonnesen):

Tak for det. Der er en kort bemærkning fra fru Katrine Daugaard.

Kl. 10:42

Katrine Daugaard (LA):

Jeg kunne godt tænke mig at høre, om SF finder det fair, at de, der i Danmark tjener mindst, nu får øgede udgifter i forhold til tv-pakker og streamingtjenester, altså at de nu får sværere ved at have råd til de her platforme.

Kl. 10:43

Den fg. formand (Erling Bonnesen):

Ordføreren.

Kl. 10:43

Sigurd Agersnap (SF):

Jeg tror, at spørgsmålet er baseret på en præmis, jeg ikke helt køber. Det, vi gør her, er jo, at vi lægger et bidrag på nogle virksomheders omsætning. Det er rigtigt, at noget af det kan de omvælte til forbrugerne – det ikke sikkert, at de vil gøre det – og når de omvælter det til forbrugerne, er det selvfølgelig de forbrugere, der forbruger de produkter, der betaler. Det er det samme, vi kender med momsen og afgifter på fødevarer. Det, der er SF's politik generelt, når man indfører afgifter, som jo kan risikere at vende den tunge ende nedad, er, at man skal kompensere andre varer i skattesystemet. Det betyder ikke, at man ikke kan indføre bidrag eller afgifter.

Kl. 10:43

Den fg. formand (Erling Bonnesen):

Fru Katrine Daugaard.

Kl. 10:43

Katrine Daugaard (LA):

Det her er jo ikke nye mekanismer. Vi kender jo godt mekanismerne, og det er som regel det, der sker, altså at det bliver dyrere at være dansker, og det vil det da også blive her. Men der er SF altså villig til endnu en gang at sige: Det bliver dyrere at være dansker, det bliver dyrere at bestille de her streamingtjenester og kunne se i DR og TV 2, alle de her ting. SF går gladelig med til det og til samtidig at ødelægge det frie marked.

Kl. 10:44

Den fg. formand (Erling Bonnesen):

Ordføreren.

Kl. 10:44

Sigurd Agersnap (SF):

Nej, altså. Jeg mener overhovedet ikke, at man ødelægger det frie marked med det her – det er der ikke noget, der tyder på. Det, vi helst ser, er jo, at vi får mere dansk indhold, og de penge, der kommer her, skal gerne fremme, at der kommer mere dansk indhold. Når pengene bliver lagt i puljerne, vil det skabe mere dansk indhold, men det vil også give et incitament til, at udenlandske streamingtjenester producerer mere dansk indhold, fordi de derved kommer ned i bidrag. Så præmissen om, at alle afgifter omvæltes til forbrugerne, er simpelt hen ikke korrekt. Vi ved fra en række områder, at det også kan gå fra overskuddet i virksomheden, især når der er god konkurrence, og det er der jo på det her område.

Kl. 10:45

Den fg. formand (Erling Bonnesen):

Så er det hr. Lars Boje Mathiesen.

Kl. 10:45

Lars Boje Mathiesen (UFG):

Jeg ser frem til den lange række af konkrete eksempler på, at øgede afgifter ikke helt eller delvis bliver overvæltet på forbrugerne. Det glæder jeg mig til at SF kan komme med. Jeg kunne godt tænke mig at spørge lidt til noget. Hvad forventer man, at det her vil betyde af prisstigninger på streamingabonnementer? Det er gængs viden, at det kommer der. Vi oplevede under den tidligere regering, at SF også lagde stemmer til f.eks. en bilbeskatningsordning, hvor den sociale pil også pegede nedad. Nu siger ordføreren så, at det samtidig skal modregnes af, at vi sænker skatten for de lavtlønnede, men det skete jo ikke i den sidste periode. Det vil sige, at SF lægger stemmer til at hæve afgifter, som gør det dyrere at være dansker, men de glemmer lige den anden side af mønten. Så bundlinjen bliver jo, at det bliver dyrere at være dansker.

Kl. 10:46

Den fg. formand (Erling Bonnesen):

Ordføreren.

Kl. 10:46

Sigurd Agersnap (SF):

Der er lidt historieforfalskning i noget af den fortælling, fordi man jo netop indførte den grønne check som en kompensation for de grønne afgifter, man pålagde folk. Man indførte en række tiltag som følge af inflationen og under corona for at hjælpe dem med de laveste indkomster. Så det er ikke rigtigt, at man i den tidligere regeringsperiode glemte at kompensere dem med de laveste indkomster, når man indførte afgifter. Så er det rigtigt, som hr. Lars Boje Mathiesen siger, at man må forvente, at en afgift i hvert fald delvis overvæltes på forbrugerne. Man skal ikke forstå mig sådan, at jeg afviser det. Jeg siger bare, at det ikke er sådan, at en afgift helt overvæltes på forbrugerne. Der er flere måder, den kan betales på.

Kl. 10:46

Den fg. formand (Erling Bonnesen):

Hr. Lars Boje Mathiesen.

Kl. 10:46

Lars Boje Mathiesen (UFG):

Godt, må jeg ikke bare her på en fredag opfordre ordføreren til at gå ind og læse Finansministeriets svar på det med de forskellige indkomstdeciler, og hvilke grupper der bliver ramt hårdest af den politik, som regeringen førte i den sidste periode. Der vil man se, at dem, som mistede mest af deres rådighedsbeløb, var dem med de laveste indkomster. Altså, procentvis mistede de mest, bl.a. på grund af at man indførte en stigning i cigaretafgiften og de her streamingafgifter. Det er den faktuelle virkelighed. Så kan det godt være, at man synes, det er okay med de her afgifter. Det kan godt være, man syntes, at det var okay, at man gjorde det dyrere for dem, som har de laveste indkomster, at eje de billigste benzinbiler, fordi man gerne ville flere elbiler på vejene.

Kl. 10:47

Den fg. formand (Erling Bonnesen):

Ordføreren.

Kl. 10:47

Sigurd Agersnap (SF):

Det er jo rigtigt, at tobaksafgiften havde en skæv fordelingsmæssig profil, og det nåede man i den sidste regeringsperiode ikke at kompensere fuldt ud for, og derfor er det, at uligheden faktisk blev øget i den sidste regeringsperiode, også noget, vi i SF har været utilfredse med og kritiseret gentagne gange. Det ville vi gerne have gjort noget ved. Det, jeg påtalte, var bare påstanden om, at SF glemmer at kompensere. Det mener jeg aldrig vi gør. Det er en vigtig del af vores politik.

Kl. 10:48

Den fg. formand (Erling Bonnesen):

Så er der ikke flere korte bemærkninger. Tak til ordføreren. Vi går videre til Danmarksdemokraternes ordfører, og det er hr. Søren Espersen.

Kl. 10:48

(Ordfører)

Søren Espersen (DD):

Mange tak. Med regeringens forslag indføres der en ordning, som forpligter udbydere af on demand-streamingtjenester til at bidrage til dansk produktion, samtidig med at de tjenesteudbydere, der investerer i dansk indhold, tilgodeses. Kulturbidraget skal angiveligt styrke og øge omfanget af danskproduceret indhold. Ordningen formodes at generere et provenu, der skal gå til fremme af dansk indhold, herunder til produktion af nye danske film, serier og dokumentarer. Loven træder i kraft den 1. januar 2024.

Danmarksdemokraterne er ikke med i den her medieaftale, som altså blev indgået i sommer. Årsagen til, at vi sagde nej, var bestemt ikke, at vi ikke bryder os om dansk filmproduktion, men at der med aftalen blev indført en streamingafgift – en skat kan vi også godt kalde det – på on demand-streamingtjenester. For den slags ender, synes vi, altid uvægerlig med, at det bliver skatteyderne, som trods de pæne ord alligevel kommer til at betale gildet. For udbyderne skal nok vide at sende regningen videre til seerne. Vi i Danmarksdemokraterne er af den opfattelse, at Danmark ikke har brug for flere skatter. Det står i øvrigt ikke helt klart, hvorfor man kan være sikker på at opnå et provenu på mere end 100 mio. kr. årligt. Denne usikkerhed bunder i, at vi ikke i talende stund ved, hvordan tjenesterne egentlig vil reagere, når de får loven at se.

Som nævnt vil Danmarksdemokraterne til enhver tid støtte formålet om at styrke dansk filmproduktion, men det bør kunne løses ad andre veje, f.eks. gennem yderligere public service-forpligtelser i stedet for en afgift på streamingtjenester, som altså nu gennemføres med lovforslaget. Derfor kan vi ikke støtte forslaget.

Kl. 10:50

Den fg. formand (Erling Bonnesen):

Tak for det. Der er en kort bemærkning fra hr. Søren Søndergaard.

Kl. 10:50

Søren Søndergaard (EL):

Tusind tak for meldingen om, at Danmarksdemokraterne støtter dansk film. Det er jo et godt udgangspunkt. Nu kender jeg også hr. Søren Espersen som tidligere medlem af Dansk Folkeparti, og Dansk Folkeparti er jo med i den medieaftale, vi havde tidligere. Den måde, vi finansierede den på, var jo ved hjælp af skatter, altså, det var på finansloven. Derfor er mit spørgsmål: Hvis man er glad for dansk film, ønsker dansk film og ønsker, at dansk film skal følge med, hvad er så Danmarksdemokraternes alternativ til den model, vi har valgt her – er det personskatter?

Kl. 10:51

Den fg. formand (Erling Bonnesen):

Ordføreren.

Kl. 10:51

Søren Espersen (DD):

Der kan være mange måder at gøre det på. Vi nævner selv yderligere public service-forpligtelser. Der vil også være andre måder at gøre det på. Vi er ikke gået ind i de forskellige muligheder, der er, men selvfølgelig er der det. Selvfølgelig er der muligheder for at finde penge på et budget, hvis man virkelig vil, sådan at man undgår skattestigninger for borgerne.

Kl. 10:51

Den fg. formand (Erling Bonnesen):

Hr. Søren Søndergaard.

Kl. 10:51

Søren Søndergaard (EL):

Men hvis vi er enige om, at pengene skal ind for at sikre dansk film, så handler det altså ikke om det der med, om det skal være dyrere at være dansker, eller om man vil have skatter eller som noget; så er det kun et spørgsmål om, hvor de skal være. Altså, det må hr. Søren Espersen vel erkende. Og hvis det er sådan, er det så ikke en meget god idé, at man prøver at gå efter dem, som udnytter, at man har et filmmarked i Danmark, at man har skuespillere, og at man har en filmskole, altså at man har alle de der ting, men som ikke bidrager særlig meget? Er det ikke en god idé at prøve at lægge afgiften på dem?

Kl. 10:52

Den fg. formand (Erling Bonnesen):

Ordføreren.

Kl. 10:52

Søren Espersen (DD):

Jamen nu bliver det jo så sådan, at det bliver en afgift, der pålægges selskaberne. Vi mener også, det er en afgift, der pålægges skatteyderne. Det er det, der er det afgørende, og vi siger: Vi vil gerne være med til at støtte dansk produktion inden for filmbranchen i det hele taget, men vi vil ikke have, at det skal ske med baggrund i en skattestigning for ganske almindelige borgere, hvor det jo ofte er dem, der er mindst bemidlede, som kommer til at få problemer med det her. Vi andre skal nok finde en eller anden mulighed for at se Netflix alligevel – det tror jeg.

Kl. 10:52

Den fg. formand (Erling Bonnesen):

Så er det hr. Mogens Jensen.

Kl. 10:52

Mogens Jensen (S):

Tak, og også tak til ordføreren for ordførertalen. I forhold til det her med skattestigninger til danskerne vil jeg sige, at den her ordning jo er indført i andre lande – Frankrig, Portugal, Belgien, Tyskland, Italien, for at nævne nogle stykker. Jeg har ikke kunnet finde tal, der siger, at de steder, i de lande, er priserne på streamingtjenesterne steget, fordi man har indført sådan en kulturbidragsordning.

Kan ordføreren med baggrund i de her konkrete lande redegøre for, at det er det, der er tilfældet? Det ser ikke ud til at være det i de her lande. Jeg kan ikke finde oplysninger, der tyder på det. Så kan ordføreren?

Kl. 10:53

Den fg. formand (Erling Bonnesen):

Ordføreren.

Kl. 10:53

Søren Espersen (DD):

Nej, det kan jeg ikke bekræfte, for det aner jeg ikke noget som helst om, altså hvordan det foregår i andre lande. Jeg vil bare sige: Bare fordi der er mange, der gør det, er det ikke sikkert, at det er rigtigt. Bare fordi det er de fleste – var det ikke det, Niels Hausgaard havde en sang om? – er det ikke sikkert, at det er det klogeste.

Vi kigger og burde kunne have fundet andre løsningsmodeller, sådan at vi undgik at få en afgift, der blev lagt på skatteyderne.

Kl. 10:53

Den fg. formand (Erling Bonnesen):

Hr. Mogens Jensen.

Kl. 10:53

Mogens Jensen (S):

Jeg konstaterer bare: Ordføreren kan altså ikke føre tal frem, der beviser, at de steder, hvor man allerede har indført den ordning, vi nu indfører, har det betydet en højere pris for forbrugerne. Så det må vi bare lade stå, altså at det ikke er tilfældet. Hvorfor skulle det så være det lige præcis i Danmark?

Så vil jeg spørge ordføreren: Danmarksdemokraterne vil altså have, at der skal være færre film og tv-serier i fremtiden, gode serier som Badehotellet og Hvide Sande. Det er jo mellem 80 og 100 mio. kr., vi regner med kommer ind årligt på den her ordning, når den er indfaset. Hvor vil Danmarksdemokraterne skaffe de penge fra? For hvis man ikke vil det, skal der være færre gode film og tv-serier i fremtiden.

Kl. 10:54

Den fg. formand (Erling Bonnesen):

Ordføreren.

Kl. 10:54

Søren Espersen (DD):

Jeg vil gerne gentage – jeg tror, jeg sagde det før – at vi har en meget fin filmproduktion, som vi skal værdsætte. Men jeg siger, at det er umuligt at forestille sig, at der kun vil være én løsning på det her. Der vil være andre løsninger. Sådan nogle penge finder man jo også i forbindelse med forlig i Finansministeriet osv.

Der er masser af måder at skaffe de her penge på. Det er ikke nødvendigvis sådan, at det kun kan gøres på den her måde, og så også fordi de så åbenbart gør det andre steder i udlandet. Jeg kan godt bekræfte: Jeg aner det virkelig ikke. Men jeg vil gerne finde de tal. Det kunne være interessant.

Kl. 10:55

Den fg. formand (Erling Bonnesen):

Så er det hr. Jan E. Jørgensen.

Kl. 10:55

Jan E. Jørgensen (V):

Tak for det. Altså, som jeg sagde i min ordførertale, forventer jeg ikke, at priserne på et Netflixabonnement m.v. vil stige, men hvis det måtte blive tilfældet, og de stiger 2 pct., så vil det betyde, at et abonnement på Netflix til 79 kr. vil stige til 80 kr. og 58 øre, altså en prisstigning på 1 krone og 58 øre. Hvad vil Danmarksdemokraterne sige til at få »Badehotellet«, »Sygeplejeskolen« og en masse dejlig dansk kultur med det danske sprog i fjernsyn til den danske befolkning for en merpris af 1 kr. og 58 øre? Hvorfor er Danmarksdemokraterne egentlig ikke med i det her forlig? Jeg kan forstå, at Liberal Alliance, som har et sådan mere dogmatisk forhold til afgifter osv., ikke er med, men Danmarksdemokraterne plejer da ikke at være blege for at smække en afgift ud, hvis man til gengæld kan få noget, man er glad for.

Kl. 10:56

Den fg. formand (Erling Bonnesen):

Ordføreren.

Kl. 10:56

Søren Espersen (DD):

Altså, jeg vil sige, at de serier, som hr. Jan E. Jørgensen nævner, ser jeg selv alle sammen, så jeg næsten ikke har tid til andet. Jeg ved, hvor gode de er, og hvor fremragende dansk filmproduktion er. Det tror jeg ikke vi kan blive uenige om. Det her handler bare om at finde en finansiering, og der finder man så en, pudsigt nok, som Venstre tager op igen. Vi ved også, hvor Venstre lå ved det sidste forlig, men jeg forstår ikke, at man begynder ligesom at jokke i det igen. Jeg synes, at det er tilstrækkeligt, hvad der er blevet sagt fra Venstres side. Vi ved nu, hvor Venstre står.

Kl. 10:56

Den fg. formand (Erling Bonnesen):

Hr. Jan E. Jørgensen.

Kl. 10:56

Jan E. Jørgensen (V):

Jeg er sådan set bare mere overrasket over Danmarksdemokraterne, fordi Danmarksdemokraterne plejer at sætte Danmark og det danske sprog og dansk kultur osv. højere end en afgift på 1 kr. og 58 øre; så det er sådan set mere det, der måske overrasker mig lidt. Men så kan hr. Søren Espersen jo være glad for, at vi andre sørger for, at der kommer en masse, som hr. Søren Espersen kan se på i sofaen sammen med sin hustru.

Kl. 10:57

Den fg. formand (Erling Bonnesen):

Ordføreren.

Kl. 10:57

Søren Espersen (DD):

Men det her er kun et spørgsmål om finansiering; det er ikke noget med, at der ikke ligger fine intentioner i det her, for det gør der bestemt. Det er kun et spørgsmål om, hvordan de penge skal skaffes. Og der mener vi ikke, at det nødvendigvis skal indføres som en ny skat til borgerne. Det kan blive ret dyrt, hvis man begynder at regne på det. Så vi havde egentlig håbet, at man kunne være samlet om at finde en finansiering, der ikke rammer på den måde, som det gør her.

Kl. 10:57

Den fg. formand (Erling Bonnesen):

Tak for det. Så er der ikke flere korte bemærkninger. Vi siger tak til ordføreren, og vi går videre til Liberal Alliances ordfører, og det er fru Katrine Daugaard.

Kl. 10:57

(Ordfører)

Katrine Daugaard (LA):

Tak. Netflixskat, kulturbidrag – kært barn har mange navne. Hvad enten man kalder det en skat eller et bidrag, vil udbydere af on demand-streamingtjenester rettet mod et dansk publikum fremover blive tvunget til at aflevere minimum 2 pct. af deres omsætning i Danmark til den danske stat. Det er der jo ikke meget frivillighed over, og derfor er der næppe tale om et bidrag, men om en skat. Skulle udbyderne derudover gør brug af deres frie ret til at bruge under 5 pct. af deres omsætning i Danmark på dansk indhold, ja, så skal der betales en ekstra skat, idet man så opkræves endnu et tvangsbidrag på yderligere 3 pct. Provenuet, som altså er penge, som staten aftvinger virksomhederne i forhold til deres indtægt, vil staten så generøst og stor i slaget, som den er, bidrage med at donere til danskproduceret indhold.

Selv om langt de fleste on demand-stremingtjenesteudbydere i forvejen og helt frivilligt bidrager til dansk indhold, så vil den danske stat ind og beskatte og gøre brug af tvang. Danske private aktører har haft succes med at tilpasse sig konkurrencen fra streamingtjenesterne og udnytte de muligheder, som platformene giver. Staten forstyrrer nu den markedsdrevne udvikling, ja, muligvis ødelægger man den, når man aftvinger bestemte forretningsmodeller bidragsforpligtelser. Og dermed fratager staten aktørernes egen beslutningskompetence, fordi staten nu skal bestemme, hvad investeringerne skal gå til. Det er vi i LA imod; ja, faktisk så bekymrer det os, da vi kan risikere, at tjenesterne i større omfang end nu vil søge mod andre lande, som ikke bruger tvang, men som derimod lokker dem til med betydelige produktionsrabatter.

Det er dyrt for danskerne at have tv-pakker og diverse streamingtjenester; og lur mig, om ikke også det bliver danskerne, der i sidste ende kommer til at betale for den her ekstra skat, for sådan fungerer den slags næsten altid. Danskerne betaler i forvejen nogle af verdens højeste skatter og afgifter, og derigennem afleverer de hvert år knap 650 millioner kroner til dansk film over skatten.

Liberal Alliance kan på ingen måde bakke op om flere skatter pakket ind i cellofan og sukkersød bidragsretorik. LA stemmer imod lovforslaget, og jeg skulle hilse fra Nye Borgerlige og Det Konservative Folkeparti og sige, at det gør de også.

Kl. 11:00

Den fg. formand (Erling Bonnesen):

Mange tak for det. Der er en kort bemærkning fra hr. Søren Søndergaard.

Kl. 11:00

Søren Søndergaard (EL):

Jeg skal bare forstå fru Katrine Daugaards bemærkning. Er det, man forestiller sig i Liberal Alliance, at Netflix vil opgive deres forretning i Danmark og flytte til udlandet, og at de ikke længere vil sælge abonnementer i Danmark? Er det de tanker, som Liberal Alliance har om Netflix' evner til at tjene penge?

Kl. 11:01

Den fg. formand (Erling Bonnesen):

Ordføreren.

Kl. 11:01

Katrine Daugaard (LA):

Nej, bestemt ikke. Jeg tror, at Netflix nok skal klare sig. Spørgsmålet er, hvor de vil producere deres indhold, og der kan det bekymre os, at andre tilbyder produktionsrabatter osv., mens vi i Danmark påtvinger dem ekstra afgifter.

Kl. 11:01

Den fg. formand (Erling Bonnesen):

Hr. Søren Søndergaard.

Kl. 11:01

Søren Søndergaard (EL):

Så vi kan bare slå fast, at Netflix ikke vil flytte. Dermed vil de ganske rigtigt være tvunget til at betale en afgift på mindst 2 pct. og op til 5 pct., men de kan selv afgør hvor meget, for de kan få den ned på 2 pct., hvis de investerer i Danmark, og af de 2 pct. kan de oven i købet få en del igen, hvis de ansøger om at lave nogle produktioner, som har et dansk indhold.

Jeg forstår så ikke helt, hvad det er, Netflix vil gøre. Vi Netflix sige: Okay, vi vil godt betale afgiften, men vi vil i øvrigt ikke prøve at få den nedsat, og vi vil i øvrigt heller ikke ansøge om penge fra den pulje, der er afsat?

Kl. 11:02

Den fg. formand (Erling Bonnesen):

Så er det ordføreren.

Kl. 11:02

Katrine Daugaard (LA):

Jamen Netflix investerer i forvejen massivt i dansk indhold, og det tror jeg muligvis de vil fortsætte med. Jeg tror også, at de i højere grad vil tænke på, om det i bedre kan betale sig for dem faktisk at producere det indhold i et andet land end Danmark. Men spørgsmålet er: Hvem skal i sidste ende betale for det her? Det tror jeg bliver forbrugerne, og vi er imod, at danskerne beskattes mere, end de i forvejen bliver. Derfor er vi imod det her.

Kl. 11:02

Den fg. formand (Erling Bonnesen):

Så er det hr. Mogens Jensen.

Kl. 11:02

Mogens Jensen (S):

Tak, og tak for ordførertalen. Ordføreren siger så klart, at det her betyder, at nu bliver det dyrere for danskerne at have et abonnement hos streamingtjenesterne, altså på grund af det her. Som sagt tidligere er kulturbidraget indført i andre lande. Jeg nævnte nogle af dem: Frankrig, Portugal, Belgien, Tyskland og Italien. Har ordføreren lavet sit hjemmearbejde og undersøgt, om det rent faktisk er sådan i de lande, at efter man har indført og indfaset et sådant kulturbidrag, har det betydet, at abonnementsprisen er steget? Jeg kan ikke finde de tal. Har ordføreren dem?

Kl. 11:03

Den fg. formand (Erling Bonnesen):

Ordføreren.

Kl. 11:03

Katrine Daugaard (LA):

Jeg tænker, at Mogens Jensen udmærket godt ved, at man på ingen måde kan sammenligne lande en til en, idet vi jo ikke har de samme skatter og afgifter, og idet man i nogle af de lande, du selv nævner, tilbyder produktionsrabatter for at lokke Netflix og andre til.

Kl. 11:03

Den fg. formand (Erling Bonnesen):

Jeg skal lige erindre om, at man ikke bruger direkte tiltale.

Så er det hr. Mogens Jensen.

Kl. 11:04

Mogens Jensen (S):

Spørgsmålet var simpelt. Ordføreren påstår, at danskerne kommer til at betale mere for at have abonnement hos en streamingtjeneste på grund af det her. I de lande, der har indført det her, kan jeg ikke se, at det er tilfældet. Har ordføreren bevis for – nogle tal, der viser det – at det kommer til at ske? For ellers er det, ordføreren står og siger fra talerstolen, jo bluf.

Kl. 11:04

Den fg. formand (Erling Bonnesen):

Ordføreren.

Kl. 11:04

Katrine Daugaard (LA):

Svaret er lige så simpelt. Man kan ikke sammenligne lande en til en, fordi vi ikke er ens. Men vi kan da tage alle mulige andre afgifter; det kunne være sukkerafgiften. Her er det jo også forbrugeren, som jo stadig væk har lyst til et stykke chokolade, som betaler for sukker- og chokoladeafgiften. Vi har altså masser af eksempler i Danmark på, at den afgift er det i sidste ende forbrugeren som ender med at betale.

Kl. 11:04

Den fg. formand (Erling Bonnesen):

Hr. Jan E. Jørgensen.

Kl. 11:04

Jan E. Jørgensen (V):

Nu må Liberal Alliance bestemme sig. Bliver det dyrere at have et abonnement efter indførelse af et kulturbidrag, eller gør det ikke? Når vi nu taler om sukkerafgift, kan jeg røbe så meget, at chokolade m.v. altså er billigere i Sverige og Tyskland, end det er i Danmark, og det skyldes selvfølgelig, at vi har en ret høj sukkerafgift i Danmark. Sådan er det. Så kunne det jo også være lidt interessant, om Liberal Alliance havde undersøgt, om prisen på et Netflixabonnement så er højere i de lande, der har indført et kulturbidrag, end det er i Danmark, for ellers bliver det altså en kende useriøst.

Kl. 11:05

Den fg. formand (Erling Bonnesen):

Ordføreren.

Kl. 11:05

Katrine Daugaard (LA):

Det ændrer jo ikke på, at det for danskeren er dyrere at købe chokolade i Danmark, end det er at køre over grænsen og købe den i Tyskland. Så jeg forstår det ikke helt, for jeg svarer jo sådan set på spørgsmålet. Men det undrer mig, at et liberalt parti som Venstre den ene dag ønsker at give skattelettelser til danskerne, men kort tid efter trækker dem tilbage i flyafgifter og i Netflixskat. Det er der ikke meget liberal politik over.

Kl. 11:06

Den fg. formand (Erling Bonnesen):

Hr. Jan E. Jørgensen.

Kl. 11:06

Jan E. Jørgensen (V):

Jeg ved ikke, om ordføreren ikke helt fangede mit spørgsmål. Jeg siger, at ja, selvfølgelig er chokolade dyrere i Danmark end i Sverige, fordi vi har en høj sukkerafgift, og det har de ikke. Det er vi enige om. Men så spørger jeg, om der er en højere pris på et Netflixabonnement i de lande, der har et kulturbidrag på samme måde som det, vi ønsker at indføre nu, end i de lande, der ikke har det, eksempelvis Danmark. Er det noget, Liberal Alliance har undersøgt, er det noget, man har stillet udvalgsspørgsmål om, eller er det bare sådan noget, man står og tror og synes og finder på?

Kl. 11:06

Den fg. formand (Erling Bonnesen):

Ordføreren.

Kl. 11:06

Katrine Daugaard (LA):

Det er det ikke nødvendigvis en til en. Men vi har som sagt heller ikke de samme måder at beskatte erhvervslivet på. Og vi tilbyder heller ikke produktionsrabatter, som jo trods alt er noget, der kommer de her streamingtjenester til gode på anden vis.

Kl. 11:07

Den fg. formand (Erling Bonnesen):

Så er det hr. Mike Villa Fonseca.

Kl. 11:07

Mike Villa Fonseca (M):

Tak til ordføreren for talen. Nu har mine to gode kollegaer Mogens Jensen og Jan E. Jørgensen begge spurgt ordføreren ind til, om ordføreren kan svare konkret på, om det her har haft en negativ eller positiv effekt i nogen af de andre lande. Ordføreren nævner godt nok, at det ikke kan sammenlignes en til en med de andre lande. Men har ordføreren nogen data eller overblik over, hvad det her eventuelt vil have af betydning for brugeren, som ordføreren står og argumenterer for?

Kl. 11:07

Den fg. formand (Erling Bonnesen):

Så  er det ordføreren.

Kl. 11:07

Katrine Daugaard (LA):

Jeg kan i hvert fald sige, at de argumenter, jeg hører fra regeringspartierne, f.eks. at vi ikke ville have danske serier, hvis ikke vi indfører det her, jo er fuldstændig forkerte. For det har vi jo haft indtil videre. Alle de gode serier, der er blevet nævnt ved navns nævnelse her, er trods alt blevet lavet, inden vi nu indfører den her ekstraskat til danskerne. Så de argumenter, der bliver brugt her i dag, er jo fuldstændig omsonste.

Kl. 11:08

Den fg. formand (Erling Bonnesen):

Hr. Mike Villa Fonseca.

Kl. 11:08

Mike Villa Fonseca (M):

Jeg kan godt forstå på ordføreren, at der ikke rigtig bliver svaret på spørgsmålet. Men så kunne jeg bare godt tænke mig at spørge ordføreren, om det ikke er okay, hvis man opererer som udenlandsk aktør i Danmark, at man så også bidrager? Det kunne jeg godt tænke mig at høre ordføreren om.

Kl. 11:08

Den fg. formand (Erling Bonnesen):

Ordføreren.

Kl. 11:08

Katrine Daugaard (LA):

De, der opererer inden for dansk film og investerer i dansk film, er her jo inden for lovens rammer, og de lægger masser af penge i Danmark og i dansk indhold helt frivilligt. Jeg synes, det er rigtig ærgerligt, at den danske stat nu vil ind at ødelægge de frie markedsvilkår, og at man nu mener, at den danske stat er bedre til at skulle bestemme og styre, hvor de investeringer skal lægges. Det mener jeg ikke er sundt for erhvervslivet, og jeg mener slet ikke, at det er sundt for markedskræfterne.

Kl. 11:09

Den fg. formand (Erling Bonnesen):

Mange tak. Så er der ikke flere korte bemærkninger. Vi siger tak ordføreren, og vi kan gå videre til Enhedslistens ordfører, hr. Søren Søndergaard.

Kl. 11:09

(Ordfører)

Søren Søndergaard (EL):

For nylig var jeg i biografen, eller rettere i bibliografen, som kombinationen af bibliotek og biograf hedder hos os ude i Gladsaxe. Jeg så filmen »Bastarden«. Den film bygger jo på Ida Jessens mursten af en bog – jeg tror, den er på 500 sider – om kaptajnen og Ann Barbara. Den handler om den fattige soldat Ludwig van Kahlen, som i midten af 1700-tallet  bosætter sig på den golde jyske hede for med hårdt arbejde af opdyrke heden og dermed også bringer sig på en tragisk kollisionskurs med den lokale overklasse i form af godsejer Frederik de Schinkel, som bogstavelig talt er født med en guldske i munden. Jeg synes som de fleste andre, der har set den, at det var en fremragende film, som fortæller en original dansk historie dybt rodfæstet i vores egen fortid og i vores egen kultur.

Præcis derfor er der nok også gode muligheder for, at det bliver en international succes. Det interessante er, at »Bastarden« ikke er en enlig svale. Igen og igen præsenteres vi for fantastiske og vedkommende film og tv-serier fra Danmark og på dansk. Det er jo ikke nogen selvfølge et lillelillebitte sprogområde som det danske, og når det alligevel er sket, skyldes det ikke mindst, at vi i mange år har prioriteret med skattekroner at understøtte dansk filmproduktion på forskellig vis. Det at bruge statspenge, skattepenge eller penge fra fælleskassen til at understøtte dansk film er ikke noget nyt. Det har vi gjort i mange, mange år. Hvad er så det nye?

Det nye er, at med streaminggiganternes fremmarch er den forretningsmodel, som dansk filmproduktion har bygget på, blevet alvorligt udfordret. Og derfor er vi også nogle, som en del år efterhånden har arbejdet for, at de international streamingtjenester ikke bare skal bruge Danmark som et marked for deres produkter, og ikke bare skal bruge danske skuespiller, danske instruktører og danske biografer, men også skal bidrage til at opretholde en fødekæde på området ved at bidrage til original dansk indholdsproduktion.

Det forslag, som vi behandler i dag, er et resultat af det arbejde, og det er vi som udgangspunkt både glade for og stolte over. Alligevel ser det ikke ud helt, som vi havde ønsket. Den ene grund er politisk. Under den tidligere regering havde vi en aftale om 6 pct. i kulturbidrag, som virkelig kunne have givet et ekstremt hop fremad, også når vi snakker uddannelse. Under den nye regering er det faldet til 2 pct. og så yderligere 3 pct., hvis man ikke selv investerer i dansk indhold i bred forstand.

Hvis vi nu skal give politisk ansvar for det, så vil jeg nævne et navn, nemlig hr. Jan E. Jørgensen, som sikkert lytter med stor glæde. For det er jo Venstre, som gennem deres indsats i den nye regering og i forhandlingerne har forhindret, at det blev den gamle ordning, men at kulturbidraget faldt. Det kan man jo så tage ind i diskussionen om stemmer, der arbejder osv. Vi er ikke glade for Venstres indflydelse her. Vi beklager det. Men vi må jo konstatere, at det er sandhed.

Den anden grund hedder EU. For det, at vi er med i EU, betyder, at vi er underlagt en række krav og betingelser. Nogle kan være rimelige, og andre synes måske ikke helt så rimelige. Resultatet er, at forslaget ikke på alle områder rammer helt så præcist, som vi ønsker, og det betyder også, at der måske er en risiko for, at der er nogen, som rammes, hvor det egentlig ikke er meningen. F.eks. har det aldrig været Enhedslistens mening, at danske mediedistributører, som betaler en retransmissionsafgift – en kæmpe afgift, som de betaler for at retransmittere indhold – skulle rammes af den her ordning. Det forventer vi heller ikke sker, men der tilbagestår en lille usikkerhed, og det er også derfor, jeg ville være glad, hvis ministeren sagde, at det aldrig har været meningen, og at det er en politisk hensigtserklæring, og at vi går ind politisk og kigger på, om og hvordan det kan undgås. Af samme grund er jeg også glad for, at vi i forligskredsen er enige om at kigge på en revision inden for en overskuelig periode, og det vil jeg også for en god ordens skyld bede ministeren bekræfte.

Så borgerne i Danmark kan i dag glæde sig over flere gode film, flere gode tv-serier. Jeg vil godt takke alle de partier, som har bidraget til det.

Kl. 11:14

Den fg. formand (Erling Bonnesen):

Tak for det. Der er en kort bemærkning fra hr. Jan E. Jørgensen.

Kl. 11:14

Jan E. Jørgensen (V):

Tusind tak. Tak for den uforbeholdne ros i forhold til liberale stemmer, der arbejder. Men bare for at være helt sikker på, at alle forstår, hvor stor en sejr det egentlig er, kan hr. Søren Søndergaard så bekræfte, at Enhedslisten ønskede et kulturbidrag på 10 pct., som altså nu er landet på mellem 2 og 5 pct.?

Kl. 11:15

Den fg. formand (Erling Bonnesen):

Ordføreren.

Kl. 11:15

Søren Søndergaard (EL):

Det kan jeg fuldstændig bekræfte. Altså, jeg kan fuldstændig bekræfte, at vi synes, at nogle af de streamingtjenester, som bl.a. gør brug af uddannet dansk arbejdskraft, der er uddannet for skattepenge, skal bidrage til den uddannelse. Og derfor undersøgte vi muligheden for ved at lave en høj streamingafgift, om f.eks. en del af de uddannelsesudgifter kunne dækkes via det her kulturbidrag, altså fordi det kom alle til gode og ikke var målrettet en bestemt gruppe. Vi kom jo aldrig i mål med det, så det blev ikke endelig afklaret, men det var det, der var tankegangen bag det. Så det kan jeg bekræfte.

Kl. 11:15

Den fg. formand (Erling Bonnesen):

Hr. Jan E. Jørgensen.

Kl. 11:15

Jan E. Jørgensen (V):

Så kan jeg til gengæld glæde Enhedslisten med, at der i regeringens forslag til finanslov er afsat penge til, at vi genindfører uddannelsen som production designer på Filmskolen. Det tror jeg vi begge to kan være rigtig glade for.

Kl. 11:16

Den fg. formand (Erling Bonnesen):

Ordføreren.

Kl. 11:16

Søren Søndergaard (EL):

Ja, det har jeg forstået, og så er spørgsmålet bare: Hvem betaler for de udgifter, der er på finansloven? Det gør skatteyderne jo selvfølgelig via de penge, der drives ind. Det skal jeg ikke udtrykke utilfredshed med; jeg er mere utilfreds med den måde, man fordeler inddrivningen på.

Jeg synes, at et fællesskab selvfølgelig skal have nogle udgifter, og dem skal man dele efter princippet om, at de bredeste skuldre skal bære det tungeste læs. Vi har bare konstateret, at der er nogle streamingtjenester, som har undgået at bidrage til f.eks. uddannelser, og streamingafgiften, kulturbidraget, er en måde at sikre på, at det kommer til at ske.

Kl. 11:16

Den fg. formand (Erling Bonnesen):

Så er det fru Katrine Daugaard.

Kl. 11:16

Katrine Daugaard (LA):

Vi har jo her i dag hørt argumenter for, at man har indført det her i en række andre lande. Jeg kunne godt tænke mig at spørge hr. Søren Søndergaard, om han har undersøgt, hvad man i de lande betaler i skat. Er han ikke enig med mig i, at de i Portugal eller Holland i hvert fald betaler en noget lavere skat, end vi gør i Danmark, og at det er meget forskelligt, hvordan man har indført det her i de andre lande? Det spænder helt fra 0,1 pct. til 35 pct. Altså, det her stikker jo i alle retninger.

Kl. 11:17

Den fg. formand (Erling Bonnesen):

Ordføreren.

Kl. 11:17

Søren Søndergaard (EL):

Jeg er fuldstændig enig i, at man har valgt forskellige procentsatser, også nogle, der er meget højere end i Danmark. Det var også vores argument over for hr. Jan E. Jørgensens forsøg på at barbere det så langt ned som muligt, altså at det var der faktisk andre lande, der havde gjort.

Men hvad har det med skatteprocenten at gøre? Det har da intet med skatteprocenten at gøre. Det interessante er, om det er lagt på Netflixabonnementet eller på de andre streamingabonnementer. Det er det interessante. Hvad folk i øvrigt beslutter, i forhold til hvor meget der skal kræves ind i skat, hænger jo sammen med, hvor meget de vil bruge til f.eks. velfærd, til sygehuse og til andre ting.

Kl. 11:17

Den fg. formand (Erling Bonnesen):

Fru Katrine Daugaard.

Kl. 11:17

Katrine Daugaard (LA):

Det har jo noget med det hele at gøre, for hvor meget man betaler for at operere i de enkelte lande, har noget at gøre med, hvor meget der lægges i skatter og afgifter. Derfor hænger tingene jo altså sammen

Synes man i Enhedslisten, at det er fair, at hver gang der lægges afgifter på alle mulige forskellige ting i Danmark, så er det de fattigste danskere, som det rammer hårdest? Synes I i Enhedslisten, at det er i orden, at I nu pålægger dem endnu en ting, som de kan ende med at skulle betale dyrt for?

Kl. 11:18

Den fg. formand (Erling Bonnesen):

Jeg vil lige erindre om, at man skal huske ikke at bruge direkte tiltale. Og så er det ordføreren.

Kl. 11:18

Søren Søndergaard (EL):

Nej, det synes vi ikke. Det er jo også derfor, at vi er imod den skattereform, som regeringen har fremlagt, hvor vi ikke ønsker at give skattelettelser til de allerrigeste og milliardærarvinger, men ønsker, at lettelsen i skatten skal ske til de fattigste. Så det synes vi ikke. Det troede jeg egentlig var fremgået, men vi må have misset en opgave der.

Men derudover vil jeg sige, at det, fru Katrine Daugaard siger, overhovedet ikke hænger sammen, for det har intet med skatten at gøre – absolut intet med skatten at gøre. Skatten er fastlagt efter andre parametre. At det her bliver overhældt på skatten, er der ikke noget der tyder på.

Kl. 11:19

Den fg. formand (Erling Bonnesen):

Tak for det. Så er der ikke flere korte bemærkninger. Vi siger tak til ordføreren. Så kan vi gå videre til Radikale Venstres ordfører, og det er fru Zenia Stampe.

Kl. 11:19

(Ordfører)

Zenia Stampe (RV):

Tak for det. Det her er en historisk dag, i hvert fald en mediepolitisk historisk dag og også en kulturpolitisk historisk dag, for det er kultur, det handler om. Nu kan jeg allerede se, at Liberal Alliance trykker sig ind for en kort bemærkning, og jeg diskuterer gerne skat – jeg har ikke lovet nogen skattelettelser, så de spørgsmål tør jeg godt svare på.

For mig og Radikale Venstre handler det her jo om kultur. Det handler om, hvordan vi sikrer dansk kultur i en globaliseret verden og en globaliseret medievirkelighed. Det er i år 11 år siden, at de største streamingtjenester kom til Danmark og lagde gaderne øde, fordi vi sad derhjemme og så »Mad Men«, »House of Cards« og »Game of Thrones«. Det var jo på en ene side fantastisk for de mange danskere, der kan lide godt drama og indhold af høj kvalitet, for det, som de store streamingtjenester kom med, var jo indhold af høj kvalitet. Men det skabte også bekymring i kulturpolitiske kredse; bekymring for, at det her udenlandske og ikke mindst amerikanske indhold ville fortrænge dansk kultur.

Det er derfor, vi har arbejdet for det her streamingbidrag længe. Det er et forsvar for dansk kultur, og det handler både om på dansk kulturproduktion, men det handler også om dansk kulturforbrug. For uanset hvor fantastisk meget godt, man kan sige om de her nye store produktioner, om det så er »House of Cards« eller »Game of Thrones«, så vil det jo være et tab for Danmark og dansk kultur, hvis danskere sidder og bruger al deres tid kun på udenlandsk indhold, og der ikke længere er penge til at producere dansk indhold. Det vil være et tab for os, og derfor er det her for os en kulturpolitisk beslutning, for vi vil sikre, at dem, som fylder meget og tager meget af danskernes tid, også skal levere noget dansk kultur, og det tør vi godt sige. Vi tør godt have en holdning til, hvad folk bruger deres tid på. Det er i sidste ende deres eget valg, men vi tør godt sige, at hvis man lægger beslag på rigtig mange af danskernes timer, skal man også levere noget dansk indhold eller i hvert fald bidrage til, at det bliver produceret.

Virkeligheden har jo så ændret sig mange gange, siden hvis først begyndt at tale om det her streamingbidrag. Vi begyndte allerede at tale om det, kort efter at Netflix og HBO var kommet til Danmark, og dengang var bekymringen primært, at der kun ville ligge udenlandsk indhold på de her tjenester, at der slet ikke ville være noget arbejde for danske indholdsproducenter, og at der ikke ville blive produceret dansk indhold. Der er jo så meget glædeligt sket det siden, at flere af de her store streamingtjenester faktisk har investeret i dansk indhold, og der er også sket en udvikling i det danske indhold, fra at det har været mere generisk – vi kender alle eksemplerne som f.eks. »The Rain« osv. – til, at det er dansk indhold med et dansk dna, med udgangspunkt i dansk historie, dansk kultur og dansk film- og dramatradition, og det er en glædelig udvikling. Men vi ved ikke, hvad der kommer til at ske i fremtiden. Bare de sidste 10 års udvikling på det her område har jo vist, at vi politisk set konstant er flere skridt bagud.

Men vi tror på, at den ordning, der bliver behandlet i dag, og som vi glæder os til bliver en realitet, er med til at sikre dansk indhold, også i en medievirkelighed, som ændrer sig hele tiden. Lige nu er der måske nogle, der med rette kunne spørge: Er der brug for sådan en afgift på Netflix? De gør det fremragende. Det er der måske ikke, men hvad gør de om 5 år? Hvis produktionsrabatterne bliver kæmpestore i andre lande, fordi man har en skattekonkurrence kørende, så mister vi produktionerne, hvis vi ikke har en sådan ordning. Så det her er jo en måde at fremtidssikre dansk produktion, dansk kulturindhold og dansk kulturforbrug på. Derfor støtter vi selvfølgelig lovforslaget, som vi jo selv har været med til at forhandle hele to gange, først i forbindelse med det første medieforlig og så i forbindelse med det andet medieforlig. Der er jo blevet ændret i nogle detaljer, men vi kan også varmt bakke op om den nye model, som kunne samle et bredere flertal, og vi synes, det er glædeligt, af den her ordning nu er bredt forankret i Folketinget og fremtidssikret, uanset hvem der så skulle sidde i regering i fremtiden.

Kl. 11:24

Den fg. formand (Erling Bonnesen):

Tak for det. Der er en kort bemærkning fra fru Katrine Daugaard.

Kl. 11:24

Katrine Daugaard (LA):

Jamen lad os endelig lade være med at tale om skatter og afgifter. Jeg synes, vi har fået afdækket og anerkendt af flere ordførere, at der reelt er tale om afgifter her. Så lad os bare tale om kulturen, om filmen. Er det fru Zenia Stampes holdning, at en afgift er den eneste måde, hvorpå man kan styrke dansk film? Altså, kunne vores kulturminister ikke have anmodet om flere penge, ligesom han lige har gjort i forhold til museumsreformen? Kunne han ikke have været ambitiøs, hvis han virkelig ønskede at styrke dansk film, og kæmpe sagen på finansloven i stedet for?

Kl. 11:25

Den fg. formand (Erling Bonnesen):

Ordføreren.

Kl. 11:25

Zenia Stampe (RV):

Men det her bliver jo helt skørt. Altså, hvis det, som Liberal Alliance har imod det her kulturbidrag, er, at det er en skat, så er det jo helt – og nu skal jeg jo passe på kun at bruge ord, man må bruge heroppe – småtosset at opfordre kulturministeren til i stedet for at få sat penge af på finansloven, for hvor kommer pengene på finansloven fra? De kommer fra skatteyderne. Her har vi det mindste lavet en målrettet afgift, der rammer dem, der bruger det her produkt, hvor det, som fru Katrine Daugaard opfordrer til, jo er, at vi i stedet for skal hæve skatten for alle danskere. Og der vil jeg bare sige, at det synes jeg måske ikke ville være helt rimeligt.

Så er der jo en anden fordel ved den her model, og det er jo, at den også skaber et incitament til, at de enkelte streamingtjenester selv producerer og videredistribuerer dansk indhold. Så vi får ikke bare kroner ind til dansk indholdsproduktion; vi får også sikret, at der ligger mere dansk indhold ude på de internationale streamingtjenester. Derfor er det en meget bedre model end at hæve skatten, og så lade kulturministeren bede finansministeren om at få nogle af skattekronerne.

Kl. 11:26

Den fg. formand (Erling Bonnesen):

Fru Katrine Daugaard.

Kl. 11:26

Katrine Daugaard (LA):

Jeg synes, det er helt vildt, at fru Zenia Stampe tænker, at det er lig med øgede skatter; man kunne jo vælge at modregne det i nogle af alle de administrativt ansatte, som staten har formået at skabe bare inden for de sidste to regeringsperioder her. Men sådan prioriterer man så forskelligt. Jeg kan så forstå, at fru Zenia Stampe er imod hele den måde, vi finder penge til kulturlivet i øvrigt på, for det er jo sådan, vi gør. Det er jo, at vi vælger at prioritere noget kultur og afsætter penge på finansloven til det. Så siger fru Zenia Stampe, at hun hermed er imod, at kulturministeren anmoder om flere penge til museumsreformen?

Kl. 11:26

Den fg. formand (Erling Bonnesen):

Ordføreren.

Kl. 11:26

Zenia Stampe (RV):

Nej, det gør jeg bestemt ikke. Vi er i mange år gået til finanslovsforhandlinger med et ønske om at få sat flere penge af til kulturen. Det mindes jeg ikke at Liberal Alliance har gjort. Jeg mindes tværtimod, at Liberal Alliance havde kulturministerposten i en periode, hvor der kørte årlige grønthøsterbesparelser ned over kulturen, og man gjorde ingenting for at stoppe det. Så jeg tror bare, at man må konstatere, at Liberal Alliance jo ikke ønsker at give kulturen flere penge – om det så kommer ind via et kulturbidrag, eller det kommer ind via finansloven, som så er finansieret gennem skatterne. Det er sådan set lige meget, for slutresultatet er, at Liberal Alliance ikke vil støtte dansk kultur fra offentlig side. Sådan er det.

Kl. 11:27

Første næstformand (Leif Lahn Jensen):

Tak til ordføreren. Der er ikke flere spørgsmål. Den næste ordfører er hr. Mikkel Bjørn fra Dansk Folkeparti. Velkommen.

Kl. 11:27

(Ordfører)

Mikkel Bjørn (DF):

Tak for det. Vi drøfter med det her lovforslag indførelsen af det såkaldte kulturbidrag, som er et udløb af medieaftalen, som Dansk Folkeparti er medunderskriver på. Dansk kultur er hjertet i vores nation, det er det, der binder os sammen, det er det, der giver os en fælles identitet i en verden, der bliver mindre dag for dag. Med det her lovforslag sikrer vi, at hjertet fortsætter med at slå kraftfuldt, og at det kan pumpe liv i nye danske film, serier og dokumentarprogrammer.

Vi står i en tid, hvor det globale medieforbrug truer med at overskygge vores nationale skatte. Vores sprog, vores historie og vores værdier er unikke, og de fortjener at blive hørt og set. Det er ikke bare en investering i kulturen, men det er også en investering i vores fremtid og i vores børns fremtid. Med lovforslaget sikrer vi, at alle medietjenesteudbydere, der nyder godt af det danske marked, også investerer i vores kultur. Med et retfærdigt kulturbidrag på 2 pct. af deres omsætning i Danmark og et tillægsbidrag på 3 pct. for dem, der ikke allerede investerer i et dansk indhold, tager vi et afgørende skridt. Det er ikke en straf, men det er en opfordring – en opfordring til at støtte og deltage i vores kulturelle økosystem. Vi ønsker at skabe en balance, hvor streamingtjenester, både nationale og internationale, bidrager retfærdigt med at hjælpe og bevare og berige et dansk kulturelt indhold.

Dansk Folkeparti forstår værdien af kultur som fundament for vores samfund. Vi vil ikke stå passive, mens vores historier drukner i en flodbølge af international indhold. Vi vil sikre, at et dansk indhold ikke kun overlever, men at det også trives, og at det ikke kun er tilgængeligt, men at det også er prioriteret og værdsat. Kulturbidragsloven er et fælles løfte om at bevare vores rige kulturarv og garantere, at et dansk indhold fortsat kan samle os, udfordre os og berige os. Lovforslaget bekræfter vores fælles forpligtelse til at nære og værne om dansk kultur.

I en tid, hvor internationale streamingtjenester dominerer vores skærme, må vi ikke glemme vigtigheden af at fastholde og styrke det danske. Vi må ikke miste vores særlige fortællinger i havet af globalt indhold, og derfor imødeser vi også, at de medietjenesteudbydere, der nyder godt af det danske marked, bidrager til at fremme vores nationale kreative værker. Dansk Folkeparti ser dette som et skridt mod at beskytte og fremme det, der gør Danmark til noget særligt. Vi ønsker at give danske producenter og kunstnere de ressourcer, de har brug for, for at kunne fortælle historier, der resonerer med danskernes liv og erfaringer. Ved at støtte dette lovforslag støtter vi ikke kun dansk kreativitet, men vi investerer også i den fælles kulturelle arv, der holder os sammen som folk. Tak for ordet.

Kl. 11:30

Første næstformand (Leif Lahn Jensen):

Tak. Der er en enkelt kort bemærkning, og det er fra fru Katrine Daugaard. Værsgo.

Kl. 11:30

Katrine Daugaard (LA):

Tak. Hr. Mikkel Bjørn ved forhåbentlig, hvor meget jeg påskønner vores gode samarbejde. Jeg synes, vi er enige om rigtig, rigtig meget og arbejder godt sammen om rigtig, rigtig meget. Jeg er uendelig glad for den retning, Dansk Folkeparti er gået i oven på hr. Morten Messerschmidts overtagelse af partiet, og jeg ser i det hele taget rigtig meget, vi kan samarbejde om, også i fremtiden.

Jeres engagement i lavere skat for danskerne påskønner jeg også, og derfor undrer det mig, at Dansk Folkeparti er gået med i den her aftale, som de facto er højere skat til danskerne. Og det er med argumentet om, at dansk indhold ikke kan eksistere uden. Er Mikkel Bjørn lige pludselig uenig i den kulturelle redegørelse, vi så, og som jo netop fastlagde, at ...

Kl. 11:32

Første næstformand (Leif Lahn Jensen):

Tak! Så er det ordføreren.

Kl. 11:32

Mikkel Bjørn (DF):

Jeg tror ikke, ordføreren hørte mig sige, at dansk kultur ikke kunne leve uden det her kulturbidrag. Men ikke desto mindre synes vi, at det er helt rimeligt og legitimt, at bl.a. store internationale streamingtjenester også er med til at bidrage til videreførelsen og videreformidlingen af dansk kultur. Det synes vi er helt legitimt, og vi er rigtig glade for at være med i den her medieaftale. Det er jo ikke sådan, at kulturbidraget er en idé, Dansk Folkeparti har bragt ind til bordet, men ikke desto mindre har Dansk Folkeparti fået rigtig mange andre markante aftryk med i den her medieaftale, som vi helt afgjort synes legitimerer vores deltagelse i og underskrivelse af det her forlig.

Kl. 11:32

Første næstformand (Leif Lahn Jensen):

Spørgeren.

Kl. 11:32

Katrine Daugaard (LA):

Det er skægt, som alle fralægger sig ansvaret for at have del i det her kulturbidrag. Dansk indhold har aldrig haft bedre vilkår, end det har i dag, og det har det, bl.a. fordi streamingtjenesterne og virksomheder jo investerer massivt i dansk indhold og kan se kvaliteten i det. Jeg hører ordføreren sige, at de ikke bidrager nok, og at det ikke trives godt nok. Det er jo ikke rigtigt.

Kl. 11:33

Første næstformand (Leif Lahn Jensen):

Ordføreren.

Kl. 11:33

Mikkel Bjørn (DF):

Det er jo ingen hemmelighed, at Liberal Alliance og Dansk Folkeparti måske ligger lidt forskellige steder i forhold til prioriteringen af dansk kultur og dansk kulturarv i det hele taget. Der mener vi altså i Dansk Folkeparti, at kulturarven og videreformidlingen af vores fælles kultur i det hele taget sagtens kan prioriteres højere, end det bliver i dag. Det er bl.a. noget af det, som det her kulturbidrag er med til at sikre, og det synes jeg er glimrende.

Kl. 11:33

Første næstformand (Leif Lahn Jensen):

Der er ikke flere bemærkninger, og så siger vi tak til ordføreren. Så er det hr. Lars Boje Mathiesen uden for grupperne. Velkommen.

Kl. 11:33

(Privatist)

Lars Boje Mathiesen (UFG):

Ja, så er vi har igen, fredag formiddag, og velkommen til det danske skattehelvede anno 2023. Det er endnu en dag i Folketinget, hvor regeringen og nu flankeret af Dansk Folkeparti hæver skatterne for danskerne en gang mere. Lad os nu bare slå fast: En afgift er en indirekte skat. Sådan er det, og sådan bliver det. Nu bliver det så dyrere for de mennesker, som også gerne vil have et streamingabonnement. Forestillingen om, at man kan indføre en ekstra afgift, en ekstra udgift på erhvervslivet, og at vi har et erhvervsliv, der bare siger nå ja, men det er da bare hyggeligt, og så bliver det overhovedet ikke væltet over på forbrugerne, er utopi, og det vil det her også blive helt eller delvis.

Noget andet, der gør, det her forslag er et elendigt forslag, er, at der er mere statslig styring i det, og det er der, fordi man her fra politikernes side vil gå ind og detailstyre, hvad private virksomheder skal producere, og hvad de skal gøre. Og hvis ikke de gør, som politikerne gerne vil, så bliver de straffet. Det svarer lidt til, at der er en virksomhed, der producerer M&M's, og politikere kan bedst lide brune M&M's, så derfor lægger de en ekstra afgift på de røde M&M's, for så kan de tvinge producenterne til at producere de brune M&M's, for dem kan politikerne godt lide. Det er en forfærdelig indblanding i de private virksomheders ret til at drive deres virksomheder.

At man gerne vil styrke dansk kultur og film er en fuldstændig valid politisk pointe at have, men så skal man efter min optik gøre det ved at øge bidraget til dansk film og kultur, og hvad man gør, og gøre det direkte og ikke ved at blande sig i, hvordan en enkelt virksomhed ønsker at blive drevet. Det synes jeg er en forfejlet detailstyring. Jeg bryder mig heller ikke om, at man på den her måde går ind og beskatter omsætninger. Det synes jeg også er en skævvridning af, hvad man ellers gør på områderne.

Så bliver der lagt en præmis om, at det også er, fordi de her store selskaber skal bidrage. Ja, det gør de så sandelig også for der bliver produceret dansksprogede film og serier, og det gjorde der også inden. Nu er det her jo ikke trådt i kraft, så det er, som om Netflix aldrig har produceret film og serier, men det har de, også dansksprogede, inden det her bidrag er kommet til. Og det vil de også gøre i fremtiden, fordi der er en efterspørgsel efter det på det danske marked. Og sjovt nok var der det, helt uden at det var nødvendigt at pålægge Netflix en afgift.

Så det her er et skidt forslag, som lægger sig i rækken er andre afgiftsstigninger og skattestigninger, som den her regering flankeret at Dansk Folkeparti står bag. Så jeg kommer på ingen måde til at støtte det her forslag. Tak.

Kl. 11:37

Første næstformand (Leif Lahn Jensen):

Tak. Der er en enkelt kort bemærkning til fru Katrine Daugaard. Værsgo.

Kl. 11:37

Katrine Daugaard (LA):

Hr. Lars Boje Mathiesen stillede et rigtig godt spørgsmål her i salen i dag, som jeg godt kunne tænke mig at stille ham selv, nemlig: Kan hr. Lars Boje Mathiesen komme på andre områder, hvor man beskatter omsætning og ikke overskud?

Kl. 11:37

Første næstformand (Leif Lahn Jensen):

Hr. Lars Boje Mathiesen.

Kl. 11:37

Lars Boje Mathiesen (UFG):

Nej, ikke på virksomheder på den her måde. Jo, altså vi lægger jo en afgift, kan man sige, på benzin, som er omsætningsbaseret. Det synes jeg også er forfejlet. Jeg vil jo gerne afskaffe benzinafgiften, fordi den dræber mobilitet i  samfundet. Jeg kan så undre mig over, at der ikke var nogen ordførere, der sådan kunne svare på det, men det kan jeg godt. Der er andre områder, hvor man gør det. Det gør ikke, at jeg synes, det er mere rigtigt.

Kl. 11:37

Første næstformand (Leif Lahn Jensen):

Spørgeren.

Kl. 11:37

Katrine Daugaard (LA):

Så vil jeg også bare lige til sidst høre hr. Lars Boje Mathiesen, om han ikke er enig i, at dansk film har alle tiders mulighed for at blive vist i hele verden med dansk indhold, med dansksproget indhold. Altså, er hr. Lars Boje Mathiesen ikke enig med LA i, at vi ad frivillighedens vej faktisk har rigtig, rigtig gode forudsætninger for at få dansk indhold ud i hele verden?

Kl. 11:38

Første næstformand (Leif Lahn Jensen):

Hr. Lars Boje Mathiesen.

Kl. 11:38

Lars Boje Mathiesen (UFG):

Jeg vil gå så vidt som til at sige: Jeg bryder mig ikke om det her sugardaddyforhold, som jeg synes der er mellem kulturen og politikerne. Jeg tror på, at man sætter kulturen fri. Jeg synes, vi trænger til at sætte kulturen fri. Jeg tror, at kulturen ville stå stærkere og mere samfundskritisk, hvis man satte den fri. Så vil der være noget kultur, der vil forsvinde, fordi der ikke er en økonomisk støtte. Der er jo også noget, der vil blive bevaret, og der vil også komme noget nyt til. Og jeg tror faktisk, det vil være en styrke, hvis man cutter båndet mere mellem de politiske magthavere, som tager andre folks penge og giver dem ud, og så kunsten. Det er sådan min grundlæggende tese om, hvordan jeg tror vi faktisk styrker dansk kultur.

Kl. 11:38

Første næstformand (Leif Lahn Jensen):

Så er der en kort bemærkning til hr. Mikkel Bjørn.

Kl. 11:38

Mikkel Bjørn (DF):

Jeg blev en lille smule nysgerrig på det her, ordføreren nævner om at sætte kulturen fri. Hvad mener ordføreren helt præcis med det? Altså, jeg er lidt nysgerrig på, hvad det eksempelvis betyder for vedligeholdelsen af gamle herregårde, slotte, kirker og storstensgrave, altså alle de her ting i vores kulturarv, som ikke nødvendigvis ville kunne opretholdes og vedligeholdes på markedsvilkår, eller hvad man skal kalde det. Mener ordføreren, at man skal lade falde, hvad der ikke kan stå, eller mener ordføreren, at det er legitimt, at vi som stat selvfølgelig støtter vedligeholdelsen og restaureringen og alle de her ting med statslige midler?

Kl. 11:39

Første næstformand (Leif Lahn Jensen):

Hr. Lars Boje Mathiesen.

Kl. 11:39

Lars Boje Mathiesen (UFG):

Jeg skelner meget skarpt mellem bevarelse af eksisterende kultur og nyskabende kultur.

Kl. 11:39

Første næstformand (Leif Lahn Jensen):

Spørgeren.

Kl. 11:39

Mikkel Bjørn (DF):

Det er jeg glad for at høre. Så ordføreren mener, det er legitimt, at vi på finansloven og andre steder i det offentlige budget prioriterer vedligeholdelsen af dansk kulturarv?

Kl. 11:39

Første næstformand (Leif Lahn Jensen):

Hr. Lars Boje Mathiesen.

Kl. 11:40

Lars Boje Mathiesen (UFG):

Ja, jeg synes faktisk, at der skal tilføres flere midler på finansloven, i forhold til hvad der gør. Sådan et skib som Fregatten Jylland lever jo på lånt tid og af midlertidige finansieringer. Hvis man vil gøre noget godt for at sikre dansk kulturarv, bør man jo sige, at man mener, at Fregatten Jylland er vigtig som et nationalt klenodie, og at man derfor nu vil lave en 10- eller 15-årig bevilling med nogle midler, således at man også kan begynde at planlægge lidt længere frem for at bevare Fregatten Jylland. Indtil videre er det sådan noget, der foregår lidt ad hoc. Jeg tror også, ministeren vil erkende, at det er sådan, man gør på området. Det gør man også på andre kulturområder, og det synes jeg er dårligt, når det handler om bevarelse af kultur.

Kl. 11:40

Første næstformand (Leif Lahn Jensen):

Vi siger tak til hr. Lars Boje Mathiesen, og så er det kulturministeren.

Kl. 11:40

Kulturministeren (Jakob Engel-Schmidt):

Danmark er et lille land. Vi er et lille sprogområde, men vi er også en stor kulturnation. Der er ikke andre end os selv til at sikre vores kultur og vores kulturarv, og at der også i fremtiden bliver produceret dansk indhold af høj kvalitet. Jeg vil gerne takke kollegaerne i salen for de mange bemærkninger og mange partier og flere kollegaer for støtten, men også for debatten til de ordførere, der ikke bifalder lovforslaget. Lovforslaget udmønter en stor del af medieaftalen – den første medieaftale, vi her i Folketinget stemmer igennem i mere end 10 år. Jeg bemærker, at flere kollegaer taler for, at vi da måske burde indføre en produktionsrabat i stedet for at indføre en afgift, men sagen er, at vi i de her år oplever, at danskernes medieforbrug varierer, at det skifter. Innovation betyder nye distributions- og produktionsmuligheder, og det er alt sammen godt. Men virksomheder, der ikke er hjemmehørende i Danmark og betaler skat i andre europæiske lande, skylder også at bidrage. Det gør nogle af dem i forvejen dygtigt, det gør andre ikke, og det tager lovgivningen højde for.

I regeringsgrundlaget har vi skrevet, at vi ønsker at tilpasse den gamle medieaftale. Det har forligspartierne gjort. Alle streamingtjenester, der er i Danmark, bidrager nominelt og fast med 2 pct. De streamingtjenester, der så investerer i dansk indhold, nøjes med det. Dem, der ikke gør, får lov at aflevere 5 pct.

Jeg har med stor interesse fulgt debatten i salen om, om det her er en afgift eller en skat. Sandheden er, at det er noget så interessant som en parafiskal afgift, og det er det, fordi dem, der betaler afgiften, har mulighed for at søge den og dermed få den tilbage. Jeg kan også konstatere, at flere ordførere har en meget markant holdning til, hvordan det vil sætte sig i prisen på forskellige streamingtjenester. Til det er der at sige, at Danmark er et af de lande i verden, hvor der sælges flest abonnementer på streamingtjenester pr. indbygger. Vi er simpelt hen så begejstrede, at Netflix har den største markedspenetration her i landet, stærkt efterfulgt af TV 2 play og DR's egen app på området. Derudover kan der jo nævnes et hav af streamingtjenester: HBO, Amazon Prime, SkyShowtime, Paramount+, C More, og jeg kunne nævne en hel del flere, som alle sammen har engageret sig. Nogle af dem har gjort det med sunde produktionsbudgetter, og stor respekt for den måde, vi arbejder med dansk indhold på, andre med en mere kommerciel tilgang, hvor hensynet til dansk indhold ikke fylder noget som helst. Det forsøger vi at lave om på, for som jeg startede med at sige, er der ikke andre end os selv til at passe på den danske kultur og til at styrke den fantastiske fortællerevne, vi har herhjemme, og bruge og videreudvikle de kompetencer, som danske filmfolk og filmfortællere de sidste generationer har været så dygtige til at bringe ind i folks stuer, ind i folks liv og også ud i den store verden. Hvis ikke vi passer på det i fællesskab, risikerer vi, at det forsvinder.

Så hører jeg flere ordførere argumentere for: Jamen hvorfor laver vi ikke bare en produktionsrabat? Jeg må sige, at ironien kan skæres i stykker og serveres i hver enkelt folketingsgruppe, for produktionsrabatter i Europa fungerer på den måde, at østeuropæiske lande siger, at hvis I bruger 100 mio. kr. her på alt lige fra sandwiches til køretøjer til kameraer, får I 50 mio. kr. tilbage af os i hånden bagefter. Hvem betaler de 50 mio. kr.? Det gør skatteyderne i de lande. Det er en markant dyrere måde at gøre det på. Jeg er ofte blevet beskyldt for at ligne sådan en skaldet revisortype, primært af folk i kulturlivet, men hvis der er en ting, jeg har indsigt i, er det økonomi, for det er min uddannelse. Jeg lytter altid gerne til kritik af den politik, jeg selv står på mål for, men kritik, der ikke er funderet i andet end sådan lidt løse argumenter og total mangel på saglighed, synes jeg er ærgerlig, når vi nu står og forsøger at vedtage en lovgivning, der skal værne om dansk kultur.

Det spændende ved, at der er så stor konkurrence på det danske marked for streamingtjenester, er, at det skærper prissætningen. Hvis der var en duopol, altså to tjenester herhjemme, der solgte streamingabonnementer, og vi lavede en afgift, ville det sætte sig i prisen, for der ville være meget få alternativer. Men sagen er, at med 15, 16, 17, 18, 19, 20 forskellige tjenester, der hver især konkurrerer om kunderne, har tjenesterne ikke umiddelbart en stor interesse i at skræmme forbrugerne væk med markante prisstigninger, tværtimod. Og med de kapitalberedskaber, vi ved ligger i de her streamingtjenesters kapitale profiler, er det mit bedste bud, men jeg kan ikke garantere for det, at vi vil se meget begrænsede prisstigninger.

Kl. 11:45

Der vil være nogle, der føler sig tvunget af de omstændigheder, de har bragt sig selv i. Nogle tjenester herhjemme er vokset meget på få år ved at optage kortsigtede obligationslån; det har intet med vores lovgivning at gøre. Men generelt er markedet præget af meget høj konkurrence. Almindelig økonomisk teori tilskriver, at når der er høj konkurrence og der er eksternaliteter, der påvirker det, vil man reagere forskelligt. Nogle streamingtjenester vil med garanti hæve prisen, andre vil sikkert sænke prisen og lokke flere kunder ind i forretningen, og det er så skønt, fordi vi jo netop har sikret, at hvis man investerer 5 pct. i dansk indhold, nøjes man med at betale 2 pct. Gør man ikke det, bidrager man med noget mere. Pengene bliver administreret af DFI. 20 pct. går til public service-puljen, 80 pct. til film. Det betyder, at danske filmskabere og mennesker, der ønsker at lave danske tv-serier, i fremtiden får mulighed for at gøre det dygtigere og i større omfang. De dygtige mennesker, der bliver uddannet fra Filmskolen, skuespilskolerne, Scenekunstskolen osv. osv., vil have mulighed for at deltage i danske produktioner.

Det er et fuldstændig legitimt politisk synspunkt, at man mener, at det skal staten blande sig udenom. Men jeg kan forstå, at særlig Liberal Alliance mener, at jeg bare burde foreslå mine kollegaer i regeringen at afsætte flere penge på finansloven. De penge, der kommer derfra, leveres jo af skatteyderne og vores virksomheder. For mig handler det om at sørge for, at dem, det vedrører, også er dem, der er med til at betale, og flere af de her virksomheder er ikke hjemmehørende i Danmark, har nærmest ingen ansatte i Danmark, men opererer ud af Irland, Holland eller Belgien og bidrager dermed ikke til det danske samfund. Det kunne jeg godt tænke mig at de gjorde i fremtiden, og det kan godt og vel 135 mandater i Folketinget også.

Jeg vil takke for en god debat, men mest af alt vil jeg takke for gode forhandlinger. Det her har i mange år været et område præget af stor politisk usikkerhed, og hvis der er en ting, vi ved, er det, at rammevilkår, der er uklare, ikke er gavnlige for nogen som helst, hverken forbrugere, virksomheder eller kulturaktørerne. Med lovforslaget sikrer vi klare, langsigtede og rimelige rammevilkår til glæde og gavn for det danske kulturliv, filmskabere, forbrugere og den danske kultur i sig selv. Det synes jeg godt vi kan være tilfredse med, og derfor vil jeg takke for debatten, og jeg vil takke for ordet.

Kl. 11:48

Første næstformand (Leif Lahn Jensen):

Tak til ministeren. Der er et par korte bemærkninger. Den første er til fru Katrine Daugaard. Værsgo.

Kl. 11:48

Katrine Daugaard (LA):

Jeg synes, det er helt vildt at høre ministeren ordret sige, at de ikke bidrager til dansk indhold, for det kan vi jo se at de i meget stor stil i forvejen gør. Men det går ikke kun ud over udenlandske streamingtjenester som Netflix og mange andre. Danske tv-distributører risikerer jo også at blive ramt, fordi moderne tv-pakker indeholder de samme on-demand-funktioner og -indhold som de streamingtjenester, regeringen og aftalepartierne ønsker at ramme. Konsekvenserne kan jo her blive, at de skal betale afgift af omsætningen fra salget af tv-pakker, selv om tv-pakkerne i forvejen og uden sammenligning er dem, der er den største finansieringskilde for dansk indhold.

Så er ministeren enig i, at man her kommer til at ramme noget, der i forvejen kun er gået op og op i pris?

Kl. 11:49

Første næstformand (Leif Lahn Jensen):

Ministeren.

Kl. 11:49

Kulturministeren (Jakob Engel-Schmidt):

Tak for spørgsmålet. Jeg sagde ikke, at alle streamingtjenester ikke bidrager. Jeg sagde, at nogle af dem bidrager utrolig dygtigt og værdifuldt, og jeg sagde, at andre ikke bidrager. Det er bare, før den der forvanskning finder vej til fru Katrine Daugaards facebookside, som den ofte gør, efter at vi har debatteret. Det ville være rart at vaccinere for den misforståelse her i Folketingssalen.

Til gengæld er den sidste del af indlægget rigtig. Det her er en ny øvelse. Vi har ikke tidligere indført en parafiskal streamingafgift – eller kulturbidrag, som vi også har kaldt det. Det er selvfølgelig vigtigt for mig, også for at bekræfte det, hr. Søren Søndergaard efterspurgte fra talerstolen, at gøre opmærksom på, at hverken Det Kongelige Bibliotek, Filmstriben eller for den sags skyld distributører af tv-indhold, der i forvejen betaler retransmissionsafgift, er tiltænkt at blive omfattet af den her lovgivning. Til gengæld arbejder vi relativt hårdt, kollegaerne og jeg selv ovre i Kulturministeriet, for at sikre, at vi rammer skiven på den tiltænkte måde, og derfor vil vi under udvalgsbehandlingen nok også præsentere et enkelt ændringsforslag eller to. Det betragter jeg nu egentlig ikke som en stor udfordring, hvis vi bare gør det med dygtighed og den nødvendige politiske præcision.

Jeg kan se, at formanden har rejst op, så jeg er nok nødt til at afslutte den her del af besvarelsen.

Kl. 11:50

Første næstformand (Leif Lahn Jensen):

Det er korrekt. Spørgeren.

Kl. 11:50

Katrine Daugaard (LA):

Jeg vil gerne spørge igen, for der blev ikke svaret. Er ministeren enig i, at man også her rammer danske tv-distributører, der i forvejen kæmper med at holde tv-pakker nede i en pris, som almindelige danskere har råd til? Vil tv-pakkerne ikke de facto være nødsaget til at stige nu, og er det i grunden ikke komisk, at regeringen mandag fremlægger skattelettelser og torsdag og fredag skattestigninger?

Kl. 11:50

Første næstformand (Leif Lahn Jensen):

Ministeren.

Kl. 11:50

Kulturministeren (Jakob Engel-Schmidt):

Jeg bliver så dejlig entusiastisk heroppe fra talerstolen, når fru Katrine Daugaard ønsker at tale både skat og kultur. Jeg er stolt af, at vi fremlægger skattelettelser for de facto en værdi af 10 mia. kr. 80 pct. går til helt almindelige mennesker via lavere arbejdsmarkedsbidrag. Så synes jeg, at det er okay, at når man flyver, hvilket vi ved forurener gevaldigt, får man lov at betale en lille smule, så vi udvikler mere grønt brændstof. Og nej, tv-pakkerne er ikke tvunget til at stige i pris. Prissætningen på et frit marked afhænger af, hvad man er villig til at betale, og hvad omkostningerne er. I forhold til de ændringer, jeg nævnte før, er det vigtigt for mig at præcisere, at man selvfølgelig ikke både skal betale kulturbidrag og retransmissionsafgift.

Kl. 11:51

Første næstformand (Leif Lahn Jensen):

Tak. Så er det hr. Lars Boje Mathiesen.

Kl. 11:51

Lars Boje Mathiesen (UFG):

Tak. Når man kigger rundt i andre lande i Europa, som har indført lignende afgifter, så vil jeg sige, at der faktisk er et rimelig stort spænd, og jeg kunne godt tænke mig at spørge om overvejelserne. For nu har vi jo hørt regeringen lovprise det her. Hvorfor har man begrænset sig til de her procentsatser? Tydeligvis viser det sig jo, at de i andre lande godt har kunnet indføre en højere procentsats, og Netflix har ikke trukket sig ud af de lokale markeder. Så hvorfor har man begrænset sig til de 2 – skråstreg – 5 pct., som ligger i det her?

Kl. 11:52

Første næstformand (Leif Lahn Jensen):

Ministeren.

Kl. 11:52

Kulturministeren (Jakob Engel-Schmidt):

Ja, jeg bliver jo sådan lidt overrasket her fra talerstolen, fordi jeg næsten hører hr. Lars Boje Mathiesen antyde, at vi kunne eller at vi måske endda burde have indført en højere procentsats. Forligskredsen er nået frem til den her sætning, fordi vi vurderer, at den sammenlignet med andre europæiske lande er fornuftig. Det vil give et substantielt bidrag til udviklingen af dansk indhold, vedligeholdelsen af et stærkt innovativt produktionsmiljø og sikre, at de streamingtjenester, der er her, samtidig har mulighed for at drive en god forretning og bidrage til samfundet i en politisk god og for samfundet rigtig balance.

Så kan man jo med stor legitimitet argumentere for, at det skulle have været en anden sætning. Det er jo en holdning. Som hr. Søren Søndergaard gjorde opmærksom på, havde hr. Jan E. Jørgensen måske en anden holdning end repræsentanterne fra Enhedslisten. Det samme gælder måske forskellen på den holdning, som jeg selv har, og som nogle af de andre repræsentanter, der har siddet med rundt om forhandlingsbordet, har. Men anatomien af det gode kompromis er jo netop, at man giver sig lidt i hvert hjørne for at nå en position, hvor alle kan være glade for en aftale, og det er det, der har været tilfældet.

Kl. 11:53

Første næstformand (Leif Lahn Jensen):

Så er det spørgeren.

Kl. 11:53

Lars Boje Mathiesen (UFG):

Jamen jeg spørger ind til forskellen. For man kan mene, at det er godt, og at det gavner dansk film og dansk filmindustri, og så vil Enhedslistens forslag om 10 pct. jo gavne det endnu mere, og der vil blive produceret endnu mere. Og hvis man mener, at det her ikke skader, og at det stort set ikke vil have en betydning for abonnementspriserne, er det så, fordi man har en beregning på det? Eller vurderer man, hvis man sætter det på 6 pct., på 7 pct. eller på 8 pct., så rent faktisk, at det ikke vil betyde en abonnementsforøgning for danskerne på nuværende tidspunkt? Der må jo ligge en beregning, en præmis, der gør, at man vurderer, hvad der er konsekvenserne af de beslutninger, som man træffer. Altså, de 103 mio. kr. kan man jo producere fem film for, ikke?

Kl. 11:54

Første næstformand (Leif Lahn Jensen):

Tak. Så er det ministeren.

Kl. 11:54

Kulturministeren (Jakob Engel-Schmidt):

Jamen jeg forstår spørgsmålet, og jeg synes sådan set, det er meget relevant at dykke ned i det forberedende arbejde, der kunne have været, men da mange af de her internationale streamingtjenester jo i sagens natur ikke betaler én krone i skat i Danmark, så har vi ikke den information. Så kan man lave en multipel regressionsanalyse eller lave en kausal beregning på, hvad det ene betyder i forhold til det andet, men der er så mange ubekendte faktorer, at det kan vi først gøre, når vi ser, hvordan den nuværende streamingafgift kommer til at virke. Altså, det er jo en teoretisk øvelse, og man kan sagtens mene, at det ene skal være højere, og at det andet skal være lavere. Men jeg tror ikke, at man kan hæve afgiften ubegrænset, for det vil fjerne et profitpotentiale for de streamingtjenester, der også skal have mulighed for at drive en ordentlig forretning. Men hensynet til kulturen har vejet tungt ligesom den fremtidige udvikling af dansk film.

Kl. 11:54

Første næstformand (Leif Lahn Jensen):

Så er det hr. Søren Søndergaard.

Kl. 11:54

Søren Søndergaard (EL):

Tak til ministeren for at kaste lidt økonomiske realiteter ind i den her debat, og tak til ministeren for, at vi i udvalgsarbejdet kigger på, om der skulle være nogle ting, som vi kan kigge nærmere på. Jeg synes, at den melding med, at man ikke både skal betale kulturbidrag og retransmissionsafgift, er et godt udgangspunkt for at tage den debat.

Så jeg vil sådan set bare nøjes med at bede ministeren bekræfte, at vi i forligskredsen har aftalt, fordi det, vi laver, er en langsigtet plan, en langsigtet ordning, at skulle der et eller andet sted være nogle hjørner, som viser sig at være uhensigtsmæssige, når det nu kommer i gang, så samles vi i forligskredsen og prøver at diskutere, hvordan vi kan løse det.

Kl. 11:55

Første næstformand (Leif Lahn Jensen):

Ministeren.

Kl. 11:55

Kulturministeren (Jakob Engel-Schmidt):

Det kan jeg hermed bekræfte. Den fornuftige alliance, vi har lavet på kulturens vegne, på dansk films vegne, arbejder jo netop mod det mål, vi i fællesskab er enige om at styrke, nemlig en dansk indholdsproduktion. Samtidig skal vi ikke gøre det mere besværligt end højst nødvendigt og helst overhovedet ikke besværligt for danske tv-distributører og andre at virke på den måde, de har gjort hidtil. Så det er en bekræftelse af det, som hr. Søren Søndergaard netop har efterspurgt.

Kl. 11:56

Første næstformand (Leif Lahn Jensen):

Der er ikke flere spørgsmål og korte bemærkninger, og vi siger tak til kulturministeren.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Kulturudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

3) 1. behandling af lovforslag nr. L 4:

Forslag til lov om ændring af registreringsafgiftsloven, lov om registrering af køretøjer, brændstofforbrugsafgiftsloven, skatteforvaltningsloven og forskellige andre love. (Regelforenkling og øget regelefterlevelse på motorområdet, justering af skatteforvaltningslovens fristreglers samspil med visse bestemmelser i dobbeltbeskatningsoverenskomster m.v.).

Af skatteministeren (Jeppe Bruus).

(Fremsættelse 03.10.2023).

Kl. 11:56

Forhandling

Første næstformand (Leif Lahn Jensen):

Forhandlingen er åbnet, og den første ordfører er fru Fie Hækkerup fra Socialdemokratiet. Velkommen.

Kl. 11:56

(Ordfører)

Fie Hækkerup (S):

Tak for ordet. Lovforslag nr. L 4, som vi behandler her i dag, er et såkaldt samlelovforslag, som berører en række forskellige lovområder, men det har primært berøring med motorområdet. De klare hovedfokuspunkter i lovforslaget er at lette administrationen og at fremme og styrke regelefterlevelsen. Begge dele er ganske fornuftige. Jeg vil tillade mig at fremhæve nogle af de væsentlige elementer i det her samlelovforslag. I forhold til elementerne om at lette administration og forenkle reglerne bliver det med lovforslaget bl.a. foreslået, at de i forvejen afgiftsfritagede taxier skal kunne køre for sociale myndigheder med f.eks. småforsendelser. Det foreslås også at afgiftsfritage de såkaldte blodbusser. Begge dele har positive samfundsmæssige formål, og det bakker vi naturligvis op om i Socialdemokratiet.

Endnu et element i lovforslaget handler om at lette administrationen, er det, der omhandler at forenkle afgiftsberegningen for visse autocampere, så de altid afgiftsberigtiges med 45 pct. I forhold til at styrke regelefterlevelsen foreslås det bl.a., at selvanmeldere og selvangivere ikke skal kunne ændre i månedsangivelsen efter indregistrering i Køretøjsregisteret. Samtidig foreslås det, at værdiansættelsen af brugte køretøjer, som er op til 5 år gamle, ensartes i forhold til leasingkøretøjer, der er indregistreret i Danmark som nye, og som er omfattet af genberegningskravet, så førstnævnte ikke har et loft over den afgiftspligtige værdi.

Endelig indeholder lovforslaget et forslag om at udvide adgangen til ekstraordinær genoptagelse af en skatteansættelse i nogle tilfælde, hvor en dobbeltbeskatningsoverenskomst indeholder regler om, at den nationale ansættelses- og inddrivelsesprocedure skal stilles i bero, mens der søges en løsning mellem myndighederne.

Med den her let spiselige gennemgang af de væsentligste elementer ved lovforslaget, så vil jeg bare afslutningsvis sige, at Socialdemokratiet støtter forslaget. Tak.

Kl. 11:59

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er den næste ordfører hr. Jan E. Jørgensen fra Venstre. Velkommen.

Kl. 11:59

(Ordfører)

Jan E. Jørgensen (V):

Tak for det. Folketinget har nu været åben en måneds tid, og man må sige, at på skattepolitikken har vi lagt stærkt ud. I dag behandler vi så et lovforslag, som har rigtig mange delelementer og berører mange forskellige af vores ikke firbenede, men firhjulede venner, herunder taxier, blodbusser, autocampere og leasingkøretøjer. Fælles for alle delelementerne er, at de bidrager til forbedringer, forenklinger og en styrkelse af regelefterlevelsen af vores motorlovgivning. Formålet er altså klart, nemlig at vi skal styrke overholdelsen af reglerne, og at vi skal lette administrationen.

Jeg kommer ikke ind på det hele, men en af de centrale ændringer handler om, at afgiftsfritagne køretøjer, der anvendes til erhvervsmæssig persontransport – det, som almindelige mennesker kalder en taxi – også lejlighedsvis skal kunne køre med andet end passagerer. Tidligere var det sådan, at taxier lejlighedsvis også kunne bruges til andet end persontransport, nemlig til f.eks. at udbringe medicin, blomster og kranse eller mad til pensionister, og jeg siger »var« af en grund, for i 2014 ophævede vi nemlig her i Folketinget ved en fejl denne mulighed. Spørg ikke, hvordan fejlen er opstået, eller hvorfor det har taget næsten 10 år at rette fejlen, men nu sker det altså, for selvfølgelig skal det være muligt at bruge taxier til en så vigtig samfundsmæssig opgave, som det eksempelvis er at levere medicin til en borger.

Men ikke kun taxier er fritaget for registreringsafgift, det gælder også eksempelvis ambulancer og rustvogne, men af en eller anden grund ikke de blodbusser, der anvendes som mobile tappesteder, og som sikrer, at bloddonorer kan give blod lokalt, hvor det passer dem bedst. Med lovforslaget afgiftsfritager vi også blodbusserne, så de sidestilles med ambulancer og rustvogne. Som jeg nævnte indledningsvis, skal vi lette byrden for skatteforvaltningens administration og branchen, når der skal foretages afgiftsberegninger af autocampere, og det gør vi konkret ved at fastsætte en ens afgiftssats på 45 pct. Ændringen har både fordelen ved at gøre afgiftsberegningen mere transparent og samtidig lette byrden på skatteforvaltningens administration.

Lovforslaget har mange flere elementer i sig, men de har det tilfælles, at de alle bidrager til, at motorlovgivningen bliver forbedret – forbedret i forhold til regelefterlevelsen, forbedret i forhold til lettelse af administrationen, forbedret i forhold til en forenkling af reglerne. Vi bevæger os med lovforslaget mod en mere effektiv, retfærdig og transparent motorlovgivning, og jeg kan derfor på vegne af Venstres folketingsgruppe meddele, at vi støtter lovforslaget og ser frem til den kommende udvalgsbehandling. Tak for ordet.

Kl. 12:02

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det fru Karin Liltorp fra Moderaterne. Velkommen til.

Kl. 12:02

(Ordfører)

Karin Liltorp (M):

Tak for ordet. Det her lovforslag er jo ligesom en lang række andre lovforslag et forslag, der består af mange initiativer på tværs af hele skatteområdet. De fleste af initiativerne er dog primært på motorområdet, et område, der udvikler sig hastigt, og som er vigtigt for den almene danskers hverdag og for så mange andre ting. Derfor er det utrolig vigtigt, at vi sikrer, at reglerne på området er hensigtsmæssige og udvikler sig i overensstemmelse med samfundet, uden at det bliver besværligt eller uigennemsigtigt. Det tager vi bl.a. hånd om med dette forslag, som bl.a. består af en række initiativer, der skal være med til at forenkle reglerne på motorområdet.

Socialdemokraternes ærede ordfører har allerede gennemgået en masse detaljer i lovforslaget, og det vil jeg ikke gentage her. Jeg vil primært komme ind på det, som også Venstres ordfører fremhævede, nemlig den lille smukke detalje, hvor man i virkeligheden rydder op i gamle dages forseelser, ved at man gør det muligt for taxaer at yde en lille samfundsindsats, uden at de bliver straffet for det. Det er jo en meget fornuftig ændring, må man sige. Der er ingen grund til, at det ikke skal være muligt for dem at yde den her ekstra indsats.

Generelt retter lovforslaget op på besværligheder inden for motorområdet og gør det hele lidt lettere rent administrativt. Det kan vi rigtig godt lide i Moderaterne, så derfor støtter vi op om forslaget.

Kl. 12:04

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det hr. Sigurd Agersnap fra SF. Velkommen.

Kl. 12:04

(Ordfører)

Sigurd Agersnap (SF):

Tak, formand. Jeg skal gøre det kort og heller ikke trække salen igennem alle elementer i lovforslaget. Vi mener, det er en række fornuftige formål at lette administrationen, styrke håndhævelsen, undgå svig og også sammentænke lovgivningen på tværs.

Det element, der også tidligere har været nævnt, vedrørende, at taxaer og andre hyrevogne lejlighedsvis må køre med små forsendelser, mener vi er fornuftigt. Det er næppe den billigste løsning, da det skal være til samme pris, som hvis man fragter personer, men det kan være nødvendigt, og det mener vi ikke lovgivning skal stå i vejen for.

På samme måde mener vi, det er fornuftigt at afgiftsfritage blodbusser, der transporterer blod og foretager indsamlingen af blodprøver fra bloddonorer, og vi mener også, det er fornuftigt at forenkle afgiftsberegningen for autocampere.

Gennemgående er det for os at se fornuftige forslag, og det afspejles også i høringssvarene. Derfor skal jeg meddele, at vi i SF kan støtte lovforslaget, og jeg skulle hilse fra Enhedslisten og sige, at de også tager positivt imod forslaget.

Kl. 12:05

Første næstformand (Leif Lahn Jensen):

Vi siger tak til ordføreren. Så er den næste hr. Hans Kristian Skibby fra Danmarksdemokraterne.

Kl. 12:05

(Ordfører)

Hans Kristian Skibby (DD):

Fra Danmarksdemokraternes side skal der jo også kommenteres på det lovforslag, som skatteministeren har fremsat til behandling her i Folketinget i dag. Jeg skal da også fra starten af gøre gældende, at det her med de her såkaldte bunkebryllupper troede vi egentlig i Danmarksdemokraterne var noget, der var forbudt i Danmark. Men det er det åbenbart ikke, når det drejer sig om lovbehandling, og det kan der være gode grunde til. Nogle af elementerne kan også være meget små, det er vi helt med på, og der kan også godt være nogle tilfælde, hvor det giver god mening at sammensætte forskellige delelementer i den samme lovfremsættelse.

Men det ændrer ikke på, at når vi laver de her meget store bryllupper, hvor man blander alt muligt godt fra havet sammen, så giver det i hvert fald nogle udfordringer for fagordførerne i de forskellige partier. Jeg sidder ikke og leder efter hår i suppen, men hvad nu, hvis der er noget, som er, ja, det kunne enten være forligsbelagt for nogle af parterne her i Folketinget, men det kunne også være noget, man ikke rigtig kan se sig i? Så jeg vil i hvert fald gerne have ministeren til, når ministeren kommer op, lige at fortælle, om han vil være åben for at kunne åbne for delelementer af det her lovforslag, hvis der er noget af det, som ikke viser sig hensigtsmæssigt at støtte. Det kan der jo være forskellige tilgange til.

Men i Danmarksdemokraterne er vi overvejende positive over for de delelementer, som der er i det her lovforslag. Vi synes jo også, at grundlæggende forbedringer, effektiviseringer og forenklinger er noget, der lugter godt, også i et lovreguleret samfund som det danske.

Men det ændrer ikke på, at vi også kigger på nogle af de henvendelser, vi får i forbindelse med lovenes tilblivelse, og for nogle af dem har det jo også været med negativt fortegn, i forhold til at nogle brancher oplever det som uhensigtsmæssigt. I forbindelse med det her lovforslag gør det sig især gældende omkring de virksomheder, der importerer brugte autocampere, altså hvor man eksempelvis får en 5 år gammel eller 10 år gammel autocamper ind i Danmark, og så skal den beregnes afgiftsmæssigt for at kunne komme ind og køre på eksempelvis dansk afgift. Der er nogle virksomheder, der har specialiseret sig i det. Det er faktisk en voksende forretning i Danmark med autocampere, og man kan i hvert fald se i den opgørelse, der er kommet fra f.eks. Dansk Autocamper Import, at beregningerne klart siger, at de i 2023 har importeret 62 autocampere, og ud af dem er der kun 6, som ikke vil blive påvirket negativt af den her forenkling. Det betyder altså, at 56 af de autocampere, som er blevet indført i Danmark, vil kunne se frem til en markant større afgift ved genberegning, og jeg synes i hvert fald, at vi skal have skatteministeren til at konkretisere, hvad betydningen af det er. Jeg kan løfte sløret for, at det har noget at gøre med, at nogle af de her autocampere kører efter en norm, der betyder, at hvis ikke der foreligger Euro 5 eller Euro 6 for brugsmålinger eller WLTP-målinger af CO2-udledninger, så er der nogle af de her, som vil få en helt anden beregning. Vi synes, det er vigtigt, at vi får det undersøgt.

Dermed ikke sagt, at vi ikke ender med at kunne stemme for lovforslaget. Jeg har bare behov for at sige her ved førstebehandlingen, at vi ikke på nuværende tidspunkt bare vil sige ja til alle de her mange delelementer. Rigtig meget af det, som alle de andre gode ordførere før mig har været oppe og fortælle om, er ting, som vi så sandelig også godt kan se os selv i. Så det er ikke en kritik af det samlede lovforslag. Det er delelementer heri, som vi ønsker belyst en ekstra gang. Men det har vi jo så også frem til tredjebehandlingen til at få gjort. Så på den baggrund sender vi den videre fra Danmarksdemokraternes side uden endelig stillingtagen. Tak for ordet.

Kl. 12:09

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det hr. Steffen W. Frølund fra Liberal Alliance.

Kl. 12:09

(Ordfører)

Steffen W. Frølund (LA):

Tak for det, formand. Vi synes i Liberal Alliance også, at der er en række gode elementer i lovforslaget, så det bliver heller ikke en kritik af den samlede pakke her. Men på baggrund af nogle høringssvar, som bl.a. Danske Advokater er kommet med, har vi altså også brug for lidt mere viden, ligesom jeg kan høre Danmarksdemokraterne også har. Det gælder bl.a. noget omkring retssikkerheden ved sikkerhedsstillelser, som vi gerne vil være helt sikre på er, som den skal være.

Derfor er vi faktisk lige nu uafklarede og vil i udvalgsarbejdet prøve at spørge ind og se, om vi skal stille os på den ene eller den anden side. Så skulle jeg hilse fra Nye Borgerlige og sige, at de også stiller sig sådan.

Kl. 12:10

Første næstformand (Leif Lahn Jensen):

Tak til ordføreren. Der er ingen korte bemærkninger. Så er det hr. Mikkel Bjørn fra Dansk Folkeparti.

Kl. 12:10

(Ordfører)

Mikkel Bjørn (DF):

Det bliver meget kort, for jeg har egentlig bare lovet vores sædvanlige ordfører på området at meddele fra talerstolen, at vi bakker op om lovforslaget. Så det var det.

Kl. 12:10

Første næstformand (Leif Lahn Jensen):

Det er der ingen korte bemærkninger til. Vi siger tak, og så er den næste ordfører fru Christina Olumeko fra Alternativet.

Kl. 12:11

(Ordfører)

Christina Olumeko (ALT):

Tak for ordet. Det her lovforslag indeholder en række ændringer af forskellige love på skatteområdet, som tidligere ordførere på talerstolen allerede har redegjort meget fint for, så det vil jeg ikke bruge en masse tid på. Til gengæld vil jeg blot sige, at Alternativet kan støtte lovforslaget, som det ligger lige nu, og så ser vi ellers frem til i udvalgsbehandlingen at blive klogere på nogle af de bekymringer, som Danmarksdemokraterne og Liberal Alliance har givet udtryk for. Men umiddelbart ser vi ikke grund til, at vi ikke kommer til at støtte det her lovforslag. Tak for ordet.

Kl. 12:11

Første næstformand (Leif Lahn Jensen):

Tak til ordføreren. Og så er den næste hr. Lars Boje Mathiesen, uden for grupperne. Velkommen.

Kl. 12:11

(Privatist)

Lars Boje Mathiesen (UFG):

Tak for det. Jeg tror, at skatteministeren skal arbejde lidt på de forslag, som han kommer med i Folketingssalen. Det er jo, som om det driver medlemmerne af Folketinget ud af salen. Det kan også være, fordi det er over middag på en fredag eftermiddag; det plejer at tømme Folketingssalen sådan rimelig godt. Men vi er da tre-fire stykker tilbage endnu.

Nå, med hensyn til det konkrete lovforslag synes jeg, det er meget sigende, at nogle tekniske ændringer og nogle ting, der lige skal rettes op på i et lovforslag på bilområdet, fylder 46 sider. Det er et område, som trænger til en fuldstændig nytænkning og en simplificering, således at folk ikke skal bøvle med at finde ud af, hvor meget de skal betale i registreringsafgift på deres biler. Nu er det autocampere, som får nye registreringsafgifter.

Så er der et afsnit om leasing, og der har været kæmpe problemer, for der er jo folk, som har fået en genberegning af deres firmabiler, så prisen faktisk er blevet væsentlig højere end nyprisen for bilen. Deres beskatningsgrundlag er så blevet et helt andet, og det vil sige, at formålet med at have den bestemte firmabil måske er eroderet, og det vil sige, at de reelt set får en nedgang i deres rådighedsbeløb på grund af den måde, det er blevet ændret på. Nu vil man så gøre det med importerede biler, således at de bliver ligestillet med dem, der er registreret som danske fra nye af. Så der er en lang række elementer i det.

Jeg har også lidt en bekymring. Jeg har ikke noget imod, at vi liberaliserer, hvad taxaer kan køre rundt med. Jeg synes, det er fornuftigt, at de ikke skal være begrænset til at kun at transportere mennesker, men også kan transportere andre ting. Men det har selvfølgelig også en påvirkning i forhold til de firmaer, som nu lever af at levere ting. Så derfor kunne jeg godt ønske, at man samtidig havde sagt: Godt, hvis vi skal fritage taxaer for afgifter, hvilket jeg synes er meget fornuftigt, så skal vi måske også fritage andre budbringere og deres biler for afgifter, for ellers sætter man jo dem i en konkurrencemæssig dårligere situation, altså ved at man stadig væk pålægger dem at skulle betale afgifter på deres biler, mens man ikke skal det på taxaer. Så jeg ønsker selvfølgelig, at ministeren kan svare på, om det ikke var en god idé så at fjerne alle afgifter på sådan nogle erhvervsbiler, som nu skal være i konkurrence med taxaer med hensyn til at flytte blomster, eller hvad pokker de nu skal flytte for firmaer.

Så med de ord kommer jeg ikke til at støtte det nuværende lovforslag.

Kl. 12:14

Første næstformand (Leif Lahn Jensen):

Vi siger tak til hr. Lars Boje Mathiesen, og så er det skatteministeren. Velkommen.

Kl. 12:14

Skatteministeren (Jeppe Bruus):

Tak for det, og tak for den meget, meget positive modtagelse af det her lovforslag. Det er rigtigt, at i dag førstebehandler vi jo det,man kunne kalde et bunkebryllup, men som er et samlelovforslag med en række initiativer på tværs af skatte- og afgiftslovgivningen, hvoraf hovedparten af forslagene altså vedrører motorområdet. Til hr. Hans Kristian Skibby vil jeg bare sige, at det er klart, at hvis der i den her lovbehandling, når det nu er et samlelovforslag, er elementer, som et enkelt parti ønsker at dykke særligt ned i, eller man skulle ønske at splitte det op, vil jeg som altid være åben over for det, særlig når man så laver de her samlelovforslag. Så den dialog kan vi jo fortsætte sammen.

Det er tydeligt, at motorområdet, som jeg har sagt, fylder størstedelen af lovforslaget. Det er i hastig udvikling på flere måder, og derfor er der behov for, at vi løbende tager stilling til, hvordan reglerne fungerer, og om de er hensigtsmæssige. Udviklingen øger også kreativiteten, og derfor er det vigtigt, at vi også reagerer, så de her uregelmæssigheder ikke får et omfang, hvor man altså kan omgå reglerne. Omvendt er der også en balance i at sikre sig, at det ikke bliver unødigt besværligt, hverken for borgere eller for virksomheder.

Lovforslaget består derfor også af en række initiativer, der skal være med til at regelforenkle og øge regelefterlevelsen på motorområdet. Det tænker jeg er noget, vi alle sammen synes er en god idé. For at lette administrationen af afgiftsberegningen for autocampere foreslår vi, at visse autocampere altid afgiftsberigtiges med 45 pct. Det vil gøre afgiftsberegningen mere overskuelig, ikke kun for Skatteforvaltningen, men også for branchen og for ejerne af autocampere. Desuden foreslår vi, at afgiftsfritagne  taxierlejlighedsvis skal kunne køre med små forsendelser  og udføre udbringning for sociale myndigheder, uden at disse kørsler vil stride mod afgiftsfritagelsen. På den måde vil taxier have muligheden for at udføre opgaver, der kan have stor samfundsmæssig betydning, uden at komme i klemme med afgiftsfritagelsen for køretøjerne.

Bare for at være helt konkret kan jeg sige, at der er mange kommuner, hvor man har et taxaselskab, som altså også udfører småopgaver for de sociale myndigheder, der er i en kommune, og det er klart, at der kunne man jo godt, hvis man er et andet selskab, der bringer varer ud, synes, at der var tale om en konkurrenceforvridning, fordi det ene selskab betaler afgift af de varebiler, der kører, mens taxaerne er afgiftsfritaget. Men det er altså en samlet praksis, der har været, for faktisk at sikre, at man også ude i områder, hvor der ikke er så stor efterspørgsel på taxier, faktisk har en vognmand, som kan ligge og køre taxakørsel for de borgere, der har det behov. Derfor har der været et ønske fra branchen og fra mange kommuner om, at vi sikrer os, at det også kan ske i fremtiden, og det er det, vi sikrer med det her lovforslag.

For at sikre lige konkurrencevilkår foreslår vi, at virksomheder, der sælger eller leaser køretøjer, skal have mulighed for at bruge prøveskilte til optagelse af foto og film i reklameøjemed. Forslaget har været efterspurgt af branchen og vil ligestille virksomhederne med fabrikanter og importører. Det er endnu et eksempel på, hvordan noget, der kan virke småt, faktisk løser nogle helt konkrete problemer, man har ude i en virksomhed, og det er jo sådan set meget godt.

Med den hastige udvikling viser der sig løbende behov for at styrke Skatteforvaltningens kontrolmuligheder og samtidig gøre reglerne klarere, så flere borgere og virksomheder gør det, de skal. Det er i dag muligt for selvanmelder- og selvangivervirksomheder at ændre i månedsangivelsen over afgiftsberigtigede køretøjer efter indregistreringen i Køretøjsregisteret. Vi foreslår, at det ikke skal være muligt for selvanmeldere og selvangivere at ændre i månedsangivelsen over afgiftsberigtigede køretøjer efter indregistrering i Køretøjsregisteret. Forslaget skal være med til at mindske muligheden for svig, og det vil fortsat være muligt for virksomheden at rette eventuelle fejl ved at kontakte Motorstyrelsen.

Vi foreslår også, at Skatteforvaltningen skal kunne undlade at frigive en sikkerhed, der er stillet af en virksomhed, hvis der er en kontrol af virksomheden i gang. Det giver sådan set meget god mening. På den måde vil Skatteforvaltningen kunne få dækket eventuelle afgifter, som opkræves i forbindelse med kontrollen. Denne regel vil desuden bringe motorområdets regler om sikkerhedsstillelse i overenstemmelse med opkrævningslovens regler herom.

Vi foreslår også, at værdifastsættelsen af brugte køretøjer, der er op til 5 år gamle, ensartes i forhold til leasingkøretøjer, der er indregistreret første gang i Danmark som nye, og som er omfattet af genberegningskravet, så førstnævnte ikke har et loft over den afgiftspligtige værdi. For at tage højde for en række systemmæssige udfordringer i Køretøjsregisteret foreslår vi, at den særlige procedure for partshøring på motorområdet udvides til også at kunne anvendes ved genoptagelse af ændring i køretøjets registrering samt ved genberegning og omberegning af periodiske afgifter og registreringsafgift.

Kl. 12:19

Desuden foreslår vi en række ændringer af mere teknisk karakter – hvis ikke I synes, det ovenstående var teknisk nok – som vi vurderer er hensigtsmæssige for administrationen af motorområdet. Det indbefatter bl.a. forslag om prøvemærker, indførelse af frist for eksport af køretøjer og justering af regler for beregning af grønne afgifter og tillæg til registreringsafgift for visse køretøjer.

Endelig har forslaget til formål at udvide adgangen til ekstraordinær genoptagelse af skatteansættelse i visse tilfælde, hvor en dobbeltbeskatningsoverenskomst indeholder regler om, at den nationale ansættelses- og inddrivelsesprocedure skal stilles i bero, mens der søges en løsning mellem myndighederne. Baggrunden for forslaget er, at der i nogle dobbeltbeskatningsoverenskomster kan indgå bestemmelser om, at ansættelses- og inddrivelsesprocedurer skal stilles i bero under gennemførelse af enhver indgåelse af gensidige aftaler.

Vi foreslår, at der i skatteforvaltningsloven indsættes en mulighed for ekstraordinær ansættelse, hvis den gensidige aftaleprocedure  med den kompetente myndighed i en anden stat er afsluttet uden en løsning af alle forhold. Vi foreslår desuden, at denne del af lovforslaget har virkning fra fremsættelsestidspunktet, da der foreligger risiko for skattespekulation.

Med de ord, som jeg medgiver er af rimelig teknisk karakter, vil jeg gerne takke for den positive modtagelse og for de kommentarer, der har været, og jeg ser frem til at besvare de spørgsmål, der vil være i lovbehandlingen. Tak.

Kl. 12:20

Første næstformand (Leif Lahn Jensen):

Tak til ministeren. Der er indtil videre en enkelt kort bemærkning fra hr. Lars Boje Mathiesen

Kl. 12:21

Lars Boje Mathiesen (UFG):

Tak. Jeg kunne godt tænke mig at spørge lidt mere ind til det med, at taxaer nu lejlighedsvis får lov til at køre med andre ting end passagerer, og som ministeren selv er inde på, kan det her godt forvride konkurrencen lidt. Men man vurderer, at det ikke gør så meget.

Kunne ministeren definere »lejlighedsvis«, altså hvor ofte en taxa må køre, og om det her er baseret på vognmanden, om det er baseret på den enkelte bil, eller om det er baseret på tilladelser?

Kl. 12:21

Første næstformand (Leif Lahn Jensen):

Ministeren.

Kl. 12:21

Skatteministeren (Jeppe Bruus):

Nu hørte jeg jo hr. Lars Boje Mathiesens indlæg, hvor han ønskede, at vi helt skulle regelforenkle og afskaffe afgifter og alt muligt andet. Her forsøger vi faktisk at skabe nogle vilkår for noget, som fungerer i praksis, uden at forpurre det med alle mulige regler og definitioner, og nu beder hr. Lars Boje Mathiesen mig så om, om jeg som minister kan svare ned i detaljen på, om vi præcis har været inde at vægte, hvornår »lejlighedsvis« er, hvor meget, i hvilket omfang, og hvor mange procenter. Så kunne man forestille sig, at de ude i en kommune eller i et taxaselskab skulle sidde og registrere det ned på decimaler.

Jeg kan ikke svare præcis på, hvordan reglerne er, men min holdning til det er, at det her er noget, der fungerer. Det er noget, der har været efterlyst af kommunerne, det er noget, der har været efterlyst af selskaberne, og det er noget, der fungerer, uden at det har vakt stort postyr, og det er også til gavn for rigtig mange borgere, som faktisk oplever, at man en gang imellem kan bestille en taxa, selv om man bor i et område, hvor det ikke i sig selv er rentabelt at have et taxaselskab. Det tænker jeg sådan set er et meget godt princip.

Kl. 12:22

Første næstformand (Leif Lahn Jensen):

Spørgeren.

Kl. 12:22

Lars Boje Mathiesen (UFG):

Men nu er det ikke mig, der har lavet lovforslaget, det kommer fra Skatteministeriet, og der står, at man tillader det lejlighedsvist, og så må der jo være en definition på, hvor ofte det er. Og det er bare den definition, jeg spørger ind til, altså hvor mange gange det er. Er det 10 gange om ugen, man må gøre det, eller er det 20 gange om ugen? Hvor mange gange må man køre kontra andre? For det bliver jo en konkurrence mod de andre budbringere, som ellers skulle have den her forretning. Og jeg siger ikke, at jeg synes, det er en dårlig idé. Jeg siger bare, at man så også burde fjerne afgiften på bilerne for de mennesker, som så kører bud, således at de konkurrencemæssigt ikke bliver stillet dårligere end taxaerne.

Kl. 12:22

Første næstformand (Leif Lahn Jensen):

Ministeren.

Kl. 12:22

Skatteministeren (Jeppe Bruus):

Jeg synes egentlig, jeg svarede rimelig ærligt, og jeg kan ikke svare på, præcis hvad »lejlighedsvis« betyder. Jeg må sige, at jeg ikke har dykket ned i detaljen af det, og jeg sagde også til ordføreren, at vi her har noget, som fungerer. Der er ikke en kæmpe kritik fra transportbranchens side om, at det her er konkurrenceforvridende. Der er helt konkret et problem med, at der er nogle kommuner, der gerne vil have en taxa, der kan køre, og at man som borger i et tyndt befolket område gerne vil have mulighed for en gang imellem at kunne tage en taxa. Det er ikke rentabelt i sig selv at have et taxaselskab dér. Derfor laver de nogle små opgaver for de sociale myndigheder. Det fungerer. Der har været nogle regler, der har forpurret det, og nu får vi det til at fungere igen.

Så kan man da godt begynde at synes, at vi skal smadre det ved at stille alle mulige andre krav om bureaukrati og alt muligt andet. Det synes jeg er en rimelig dårlig idé.

Kl. 12:23

Første næstformand (Leif Lahn Jensen):

Vi siger tak til ministeren. Der er ikke yderligere korte bemærkninger.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Skatteudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

4) 1. behandling af beslutningsforslag nr. B 12:

Forslag til folketingsbeslutning om legalisering af aktiv dødshjælp (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Mette Thiesen (DF), Helene Liliendahl Brydensholt (ALT), Kim Edberg Andersen (NB) og Aaja Chemnitz (IA).

(Fremsættelse 05.10.2023).

Kl. 12:23

Forhandling

Første næstformand (Leif Lahn Jensen):

Dette beslutningsforslag er udsprunget af et borgerforslag. Forhandlingen er hermed åbnet. Og den første, der får ordet, er indenrigs- og sundhedsministeren. Velkommen.

Kl. 12:24

Indenrigs- og sundhedsministeren (Sophie Løhde):

Tak for det. Vi behandler her beslutningsforslag B 12 om at legalisere aktiv dødshjælp. Det er et beslutningsforslag, der er fremsat på baggrund af et borgerforslag, der har opnået minimum 50.000 underskrifter. Med forslaget ønskes det at legalisere aktiv dødshjælp, når særlige omstændigheder er til stede. De særlige omstændigheder er dog ikke nærmere beskrevet i forslaget.

Til gengæld understreger og skildrer forslaget helt centrale dilemmaer og overvejelser om, hvad en værdig død er. Jeg vil derfor også gerne starte med at takke forslagsstillerne. Jeg synes, at forslaget er et væsentligt og vigtigt bidrag til samfundsdebatten om, hvordan vi i højere grad kan sikre en mere værdig afslutning på livet for flere.

I forslaget henvises der bl.a. til DR-dokumentaren »På tirsdag skal jeg dø«. Dokumentaren følger den 54-årige Preben, som med støtte fra sin familie rejser til Belgien for at afslutte sit liv med lægefaglig hjælp. Preben var lam i kroppen som følge af en tragisk arbejdsulykke og ønskede ikke at leve mere. Det er på mange måder en gribende dokumentar, som man ikke kan undgå at blive berørt af, og som har været med til at sætte et vigtigt fokus på et dilemmafyldt emne, som mange måske har svært ved at tale om, men som det ikke desto mindre er rigtig vigtigt at vi taler om. Debatten om dødshjælp er fyldt med svære afvejninger, følelser og holdninger, men det er en debat, som det er vigtigt at tage af hensyn til det enkelte menneske selvbestemmelse.

Vi synes også, det fortjener en større offentlig debat, som kan være med til naturligvis at skildre nogle af de forskellige poler, der er i diskussionen, men jo også alle de mange svære dilemmaer. Alle perspektiver og synspunkter er vigtige i en debat og en samtale om det her. Vi har ikke fra regeringens side lagt os fast på nogen konklusion på forhånd. Det er vigtigt for mig at understrege, for det er vigtigt, at vi giver tid og plads til en åben debat om, hvad en mere værdig død er.

I sidste måned afgav Det Etiske Råd sin udtalelse om dødshjælp. Det gjorde rådet på opfordring fra Folketingets Sundhedsudvalg på baggrund af borgerforslaget om aktiv dødshjælp, som vi behandler her i dag. Sundhedsudvalget bemærkede i den sammenhæng, at forslaget naturligt rejser en række etiske spørgsmål, og opfordrede på den baggrund Det Etiske Råd til at afgive en udtalelse, som kunne indgå som en del af grundlaget for Folketingets kommende drøftelser og stillingtagen til forslaget.

Her vil jeg gerne kvittere for, at Det Etiske Råd har lavet et meget grundigt stykke arbejde, hvor de med afsæt i to konkrete modeller fra Nederlandene og Oregon i USA forholder sig generelt til, om man bør lovliggøre dødshjælp i Danmark. Det Etiske Råd opstiller også en række centrale spørgsmål, som rådet netop påpeger og mener at man bør forholde sig til, hvis man vil udforme en model for dødshjælp. Det gælder f.eks. spørgsmålene om, hvilke patientgrupper der eventuelt ville skulle kunne tilbydes hjælp til at dø, og hvilken rolle sundhedsvæsenet i givet fald ville skulle spille. Det er nogle vigtige og væsentlige spørgsmål.

Derfor er udtalelsen fra Det Etiske Råd også et vigtigt bidrag til debatten og med til at kvalificere den offentlige debat om en mere værdig død. Rådets arbejde viser meget tydeligt, at spørgsmålet om dødshjælp er dilemmafyldt, men også, at det skal ses i sammenhæng med den måde, man konkret vælger at tilrettelægge den enkelte model for dødshjælp på.

Kl. 12:28

Derfor har regeringen nedsat Udvalget for en mere værdig død. Det består af ti medlemmer, der har kompetencer inden for sundheds- og ældreområdet og på forskellig vis i deres hverdag beskæftiger sig med åndelige, filosofiske, sundhedsmæssige og sociale spørgsmål. Et af rådets medlemmer er Lars Lior Ramsgaard, som også er med til at stå bag det borgerforslag, som vi i dag behandler her i Folketingssalen. Og blandt de øvrige medlemmer finder man eksempelvis Janus Tarp, der er en modstander af at legalisere aktiv dødshjælp i Danmark og i øvrigt en meget flittig samfundsdebattør.

Udvalget består således af en lang række medlemmer, som både er fortalere for og modstandere af aktiv dødshjælp, og der er også en række af udvalgets medlemmer, som jeg personligt ikke ved hvor står i det spørgsmål, og det er helt afgørende – ikke, at man ikke ved, hvor de står, men at vi nu har nedsat et bredt sammensat udvalg, som også kan være med til at bidrage til en offentlig debat om emnet, hvor vi kommer godt omkring alle synspunkter. Udvalget skal inddrage danskernes forståelse af de forskellige måder, som livet kan afsluttes på, og dermed også bygge oven på udtalelsen fra Det Etiske Råd.

Udvalget skal afslutte sit arbejde med et refleksionsoplæg om danskernes forståelse af en værdig død ved de forskellige måder, som livet kan afsluttes på. Refleksionsoplægget skal være med til at understøtte og nuancere beslutningsgrundlaget for en dansk model for en mere værdig død i forlængelse af den tradition, som vi i Danmark har, for pleje og behandling af palliative patienter. Oplægget forventes at være færdigt i andet halvår af 2024, og jeg fornemmer i hvert fald på debatten, at ikke alle er enige i, at der er behov for at arbejde videre med den her dagsorden eller sågar behov for, at der nu også er nedsat et udvalg, som dykker videre ned i det og arbejder seriøst med emnet – bl.a. med udtalelser om, at konklusionen er draget på forhånd.

Lad mig derfor nu endnu en gang understrege, at vi ikke fra regeringens side har taget stilling til spørgsmålet på forhånd, at vi ikke har draget nogen konklusion på forhånd. Vi synes, at spørgsmålet om dødshjælp skal starte med en samtale – en samtale, hvor vi naturligvis ikke skal drage nogle forhastede konklusioner, men omvendt er det her også for regeringen at se et for vigtigt emne til, at vi ikke beskæftiger os mere grundigt med det. Der er brug for mere samtale, mere debat – ikke mindre, ej heller politisk.

Derfor mener vi også fra regeringens side, at udvalget er nødvendigt og vigtigt. Udvalget skal ikke bruges til at legitimere noget som helst, men det skal netop bidrage til en åben og fordomsfri samfundsdebat om et spørgsmål, som optager rigtig, rigtig mange mennesker i Danmark.

Som jeg allerede har nævnt, mener jeg, at behandlingen af forslaget i dag er en vigtig del af den debat, som vi nu skal have, om, hvordan vi kan sikre en mere værdig afslutning på livet for flere. Endnu en gang vil jeg gerne takke forslagsstillerne for at bidrage til debatten om en mere værdig død og være med til også at sætte ord på et svært emne. Jeg håber og har en formodning om, at behandlingen af forslaget i dag også kan understøtte en debat om de måder, som livet kan afsluttes på.

Jeg ser frem til at følge udvalgets arbejde og se debatten udfolde sig, og dermed er der også fra vores side et kraftigt signal om, at der jo netop skal være plads til at have diskussionen, at have den svære samtale med respekt for, at der er forskellige synspunkter og holdninger, også synspunkter og holdninger, som – hvem ved – kan ændre sig, i takt med at nye nuancer og facetter bliver debatteret.

Vi vil fra regeringens side afvente udvalgets arbejde og refleksionsoplæg, der som bekendt skal være med til at nuancere og skabe et beslutningsgrundlag for en dansk model for en mere værdig død. Vi ser i regeringen frem til at modtage udvalgets arbejde, men fra vores side vil jeg endnu en gang sige tak til forslagsstillerne for at være med til at rejse en rigtig vigtig debat.

Kl. 12:33

Første næstformand (Leif Lahn Jensen):

Tak til ministeren. Der er indtil videre en enkelt kort bemærkning, og det er fra hr. Per Larsen. Værsgo.

Kl. 12:33

Per Larsen (KF):

Tak for det. Og tak for på ministerens tale. Vi har jo i det her land tradition for i forbindelse med etiske spørgsmål at spørge Det Etiske Råd, og vi har, hvad angår spørgsmålet om aktiv dødshjælp, jo adskillige gange behandlet emnet og gør det således også nu. Man nedsætter så et parallelt udvalg, som skal behandle spørgsmålet. Jeg tænker lidt: Risikerer vi ikke på en eller anden måde at underminere De Etiske Råd og det enorme arbejde, de jo ellers påtager sig?

Kl. 12:34

Første næstformand (Leif Lahn Jensen):

Ministeren.

Kl. 12:34

Indenrigs- og sundhedsministeren (Sophie Løhde):

Det mener jeg ikke vi gør. Og jeg synes sådan set heller ikke, at det her kun kan reduceres til et etisk spørgsmål. Der er mange andre vigtige facetter, som indgår i hele den her debat, og jeg synes, det er godt, at Det Etiske Råd nu også har bidraget med en fornyet udtalelse – og her skal det jo skal understreges, at de alene har set på to specifikke modeller for henholdsvis Nederlandene og Oregon i USA – hvor de netop påpeger, at der er behov for, at man arbejder videre, hvis man også gerne vil dykke længere ned i det her vigtige, men også svære spørgsmål.

Så jeg ser på ingen måde det her som noget, der underminerer Det Etiske Råd. Fra regeringens side ønsker vi at understøtte, at vi kan få en bred samfundsdebat om det her spørgsmål, hvor vi tør lade holdninger og meninger brydes, og hvor vi også tør dykke ned i nogle af de forskellige svære dilemmaer, som er forbundet med spørgsmålet, og det synes jeg vi har udpeget ti meget velkvalificerede medlemmer til at kunne bidrage til.

Kl. 12:35

Første næstformand (Leif Lahn Jensen):

Spørgeren.

Kl. 12:35

Per Larsen (KF):

Kan man fremadrettet forestille sig, at man i lignende situationer – vi har jo også en sag om abort i øjeblikket – vil nedsætte parallelle fora til at drøfte den slags sager? Er det noget, regeringen påtænker?

Kl. 12:35

Første næstformand (Leif Lahn Jensen):

Ministeren.

Kl. 12:35

Indenrigs- og sundhedsministeren (Sophie Løhde):

Med et glimt i øjet kan man sige, at vi allerede har nedsat et parallelt forum til at drøfte spørgsmålet om eksempelvis abort, nemlig Folketingets 179 medlemmer. Jeg har inviteret Folketingets partier til forhandlinger og drøftelser om bl.a. spørgsmålet om ugegrænsen i forhold til abort på baggrund af det grundige og vigtige stykke arbejde, som Det Etiske Råd har lavet. Jeg synes, Det Etiske Råd bidrager med rigtig mange vigtige oplæg og rapporter i deres arbejde, men jeg ønsker heller ikke en situation i Danmark, hvor vi har et råd, som har patent på at måtte diskutere etiske spørgsmål. Det skal vi også her i Folketinget turde arbejde meget mere med.

Kl. 12:36

Første næstformand (Leif Lahn Jensen):

Så siger vi tak til ministeren. Der er ikke yderligere korte bemærkninger. Så er det hr. Flemming Møller Mortensen fra Socialdemokratiet. Velkommen.

Kl. 12:36

(Ordfører)

Flemming Møller Mortensen (S):

Mange tak, formand. Også en stor tak til forslagsstillerne af det her borgerforslag for på den måde netop at være med til at sikre en meget vigtig debat, nemlig debatten om den værdige død. Det fik jeg også mulighed for at sige til forslagsstillerne, da de var i foretræde i Sundhedsudvalget for få dage siden.

Vi mennesker er forskellige. Vi er forskellige, når det kommer til, hvordan vi ønsker at leve vores liv, man vi også helt forskellige, når det kommer til, hvilke tanker vi har om at afslutte livet. Det er en virkelig afgørende og vigtig debat, og der er sket rigtig meget de sidste måneder. Men det er virkelig også en debat, som først lige er gået i gang, og derfor er det helt afgørende, at vi får givet os rigtig god tid til den her debat, så vi kommer hele vejen rundt, får belyst, diskuteret og debatteret både de etiske aspekter, men også hvad der måtte være af andre emner som f.eks. de sundhedsfaglige aspekter.

Lad os bare starte med afklaringen af selve begrebet dødshjælp. Hvad er det, det betyder? Aktiv dødshjælp eller dødshjælp kan virkelig være mange, mange forskellige ting, og jeg tror såmænd, at hvis vi spurgte dem, der er i Folketingssalen i dag, hvad man forstår ved aktiv dødshjælp, ville vi få rigtig mange forskellige svar. Der findes også mange forskellige modeller og rammesætninger rundtomkring i andre lande, hvor man har indført en eller anden form for dødshjælp. Og det skal vi jo i hvert fald have på plads, for at vi kan tage diskussionen.

Vi har allerede gjort rigtig meget, når det gælder frihed og selvbestemmelse til en mere værdig død. Jeg var selv med, da vi tilbage i 2017 havde en diskussion blandt alle Folketingets partier, som alle set i mine øjne var med til at lave en virkelig flot politisk aftale om palliativ sedering og behandlingstestamente for netop at give selvbestemmelse og mulighed for selv at vælge en afslutning på livet og dermed også være med til at imødekomme ønsket fra uhelbredeligt syge og fra døende patienter.

Vi har naturligvis her i Folketinget en fælles forpligtelse til at følge op på, hvordan det er gået med at implementere den politiske aftale, for spørgsmålet er, om vi måske i virkeligheden allerede har rigtig mange af de redskaber og rammesætninger, som efterlyses, men bare ikke har været gode nok til at få dem brugt i praksis.

For 2 uger siden behandlede vi her Folketingssalen et lovforslag om retten til at fravælge genoplivning ved hjertestop, som også handler om retten til selvbestemmelse og retten til en værdig død. For kort tid siden fik vi Det Etiske Råds udtalelser om aktiv dødshjælp. Det er et vigtigt bidrag i debatten, og det gælder ikke kun anbefalingerne, men i lige så høj grad den store og meget grundige vidensafdækning, der ligger til grund, og som kan være med til at give debatten et endnu mere solidt og nuanceret grundlag. Det Etiske Råd understreger, at der er mange forskellige dilemmaer, vi skal forholde os til, og at der virkelig er flere forskellige modeller i spil, når man taler om aktiv dødshjælp.

Så har regeringen, også for at følge op på regeringsgrundlaget, nedsat udvalget for en mere værdig død. Udvalget skal inddrage danskernes forståelse af de forskellige måder, som livet kan afsluttes på, og udvalgets arbejde skal munde ud i et refleksionoplæg for den videre politiske proces.

Vi er kommet godt i gang med debatten, og vi synes i Socialdemokratiet, at vi skal tage os rigtig god tid til at fortsætte den her vigtige og afgørende debat, også for at få belyst de virkelig mange dilemmaer, som indgår. Dermed siger jeg også, at vi ikke kommer til at stemme for borgerforslaget, som det ligger i dag, men at vi skal lade forslaget og debatten i dag indgå i den fortsatte og, som jeg siger, virkelig vigtige og afgørende debat om retten til en værdig død. Tak, formand.

Kl. 12:41

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører er hr. Christoffer Aagaard Melson fra Venstre. Værsgo.

Kl. 12:41

(Ordfører)

Christoffer Aagaard Melson (V):

Tak for det, tak for ordet. Debatten om aktiv dødshjælp er vigtig. Der kommer en dag for os alle, hvor tiden rinder ud, og vi håber alle sammen på en værdig afslutning på livet for os selv og for vores kære. Derfor fylder debatten om, hvordan vi kommer herfra på en værdig måde, herunder også debatten om aktiv dødshjælp, meget. Af den grund vil jeg også rose forslagsstillerne bag borgerforslaget for at være med til at sikre, at det er et emne, der kommer til debat også her på Christiansborg.

Debatten er præget af mange forskellige dilemmaer. Derfor er det også vigtigt, at vi ikke stiller os i hver vores skyttegrav. Vi skal lytte til alle argumenter og holdninger, så vi får alle perspektiverne med. Vi har endnu ikke lagt os fast på en specifik holdning til aktiv dødshjælp. Emnet er for vigtigt til hurtige og måske uigennemtænkte løsninger. Derfor har vi behov for at blive klogere, inden vi kan tage endelig stilling til spørgsmålet.

Det har vi også, selv om Det Etiske Råd i oktober på opfordring fra Folketinget kom med sit svar. Det Etiske Råd kunne ikke anbefale at indføre aktiv dødshjælp ud fra en gennemgang af to forskellige modeller. Det gør selvfølgelig indtryk. Det Etiske Råd peger dog også, som de tidligere talere har været inde på, på en lang række svære spørgsmål, der stadig bør besvares. Et af de spørgsmål, som vi i Venstre synes er meget vigtigt, er om kvaliteten af og rammerne for den palliative behandling, som er den smertelindring, døende bliver tilbudt i Danmark, samt omsorgen i den sidste tid. Det Etiske Råds bidrag er et vigtigt bidrag, som vil indgå i den videre samtale om en værdig død og aktiv dødshjælp i Folketinget såvel som i resten af samfundet.

For at få sat yderligere perspektiver på emnet har regeringen nedsat Udvalget for en mere værdig død. Blandt medlemmerne er der både fortalere for såvel som modstandere af aktiv dødshjælp, og udvalgets arbejde vil, som navnet antyder, også være bredere end spørgsmålet om aktiv dødshjælp. Udvalget er nedsat for at få den bedst mulige indsigt i, hvordan danskerne opfatter de forskellige muligheder for en afslutning på livet. Udvalget skal udarbejde et refleksionsnotat, som vi også vil inddrage i drøftelsen af, hvordan vi kan sikre danskerne en mere værdig død.

Som jeg antydede, er det for Venstre rigtig vigtigt med en god palliativ behandling. Det er den lindring, som langt de fleste, der skal dø, vil få brug for. Her mener vi, at patienterne har ret til ikke at skulle ligge i smerter i deres sidste tid. Af den grund er jeg også glad for, at vi allerede nu har meldt ud, at det er noget af det, vi vil se på også i den kommende kræftplan V, altså hvordan vi kan styrke den palliative behandling yderligere. På grund af ovenstående overvejelser vil vi vente med at tage afgørende stilling til spørgsmålet om aktiv dødshjælp, indtil Udvalget for en værdig død har færdiggjort deres refleksionsoplæg. Tak for ordet.

Kl. 12:44

Første næstformand (Leif Lahn Jensen):

Vi siger tak til ordføreren. Så er den næste ordfører fru Monika Rubin fra Moderaterne. Velkommen.

Kl. 12:44

(Ordfører)

Monika Rubin (M):

Tak. Samtalen om aktiv dødshjælp kræver dyb eftertanke og stor respekt, for det handler både om individuelle rettigheder og fælles samfundsværdier. Jeg er derfor af den opfattelse, at det er gavnligt for samtalen, at regeringen nu har nedsat udvalget for en værdig død, for der er mange juridiske og etiske spørgsmål forbundet med emnet aktiv dødshjælp, som vi er nødt til at diskutere meget, meget grundigt, inden vi tager stilling til, om vi er for eller imod.

På den ene side er der dem, der ser aktiv dødshjælp som en mulighed for at praktisere deres ret til at bestemme over eget liv og i den forbindelse også egen død. Vi kan nemlig ikke ignorere det faktum, at der er nogle mennesker, der lider så ubærligt meget fysisk eller psykisk, at de ønsker at afslutte livet. Og vi er nødt til at anerkende, at det, at der er nogle, der rejser til lande som Belgien eller Schweiz for at modtage aktiv dødshjælp, er en afspejling af, at vi ikke har den mulighed i Danmark.

På den anden side er der dem, der frygter, at hvis aktiv dødshjælp legaliseres, vil grænserne for, hvornår aktiv dødshjælp er en mulighed, gradvist rykke sig. I Holland, hvor aktiv dødshjælp har været lovligt siden 2002, viser en opgørelse fra sidste år nemlig, at mere end 5 pct. af alle dødsfald skyldes aktiv dødshjælp. Det er hver 20. dødsfald eller 8.720 mennesker. Det lyder i mine ører som et temmelig højt tal. Og fra 2024 vil det være muligt for børn helt ned til 12 år at få aktiv dødshjælp i Holland.

En anden bekymring opstår, når vi som samfund skal forholde os til, hvilke borgere med f.eks. kroniske sygdomme eller fysiske handicap der kan omfattes af det her såkaldte tilbud. For er det måske et ønske, de har, fordi de har så meget brug for hjælp i det daglige, at de føler sig til besvær, at de føler sig som en byrde for deres familie, venner og velfærdssamfundet og derfor tænker, at døden kan være en vej ud af at føle sig som en byrde? Men intet menneske er en byrde. Alles liv har værdi.

Moderaterne har endnu ikke taget stilling til, hvorvidt vi kan støtte et lovforslag om aktiv dødshjælp eller ej, for det her er en samtale, der skal have lov til at tage tid. Helt personligt har jeg undervejs i samtalen bevæget mig fra at være imod til nu at være uafklaret om, hvorvidt jeg mener, at der skal indføres aktiv dødshjælp i Danmark eller ej, for det vil jo f.eks. også afhænge af, hvilken form for aktiv dødshjælp der er tale om. Men en ting, jeg er helt sikker på, er, at jeg er meget optaget af, at vi alle sammen skal blive bedre til at tage samtalen om liv og død, for som jeg sagde sidst, jeg stod her på talerstolen og berørte samme emne, ved jeg godt, at døden er et emne, der er fyldt med sorg og angst, men det er nødvendigt, at vi tør have de her svære samtaler.

Derfor er jeg som læge særlig glad for at få muligheden for igen her i Folketingssalen at sætte fokus på vigtigheden af at styrke den palliative behandling, hvor fokus ikke er på at forlænge livet, men på at forbedre livskvaliteten og på at lindre smerter og symptomer i den sidste tid. Den her form for behandling strækker sig nemlig ud over blot smertelindring. Den palliative behandling omfatter også psykologisk, social og åndelig støtte. Den har til hensigt at møde patientens individuelle behov og ønsker og sikre, at man som patient føler sig set og hørt i den sidste fase af sit liv. Det er derfor afgørende, at den palliative behandling er højt prioriteret og integreret i vores sundhedssystem, så vi kan sikre, at døende patienter kan opleve en værdig afslutning på livet sammen med deres pårørende.

Så for at afslutte, hvor jeg startede, ønsker vi i Moderaterne samtalen, og at vi har den sammen i hele Danmark, for vi er langtfra færdige med den her samtale. Tak.

Kl. 12:48

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det fru Kirsten Normann Andersen fra SF. Velkommen.

Kl. 12:48

(Ordfører)

Kirsten Normann Andersen (SF):

Tak til borgerne for at stille et forslag, som optager rigtig mange mennesker. Det er et stort spørgsmål, som der også er rigtig mange holdninger til. Det er også et spørgsmål, som kan sætte mange tanker og følelser i gang. Vi kan alle sammen mærke Preben, som rejste ud af landet og selv valgte at ende sine dage. Han ville ikke leve det liv, som var tilbage efter en alvorlig arbejdsulykke. Preben er ikke den eneste, som synes, at livet er blevet for svært, og i SF er vi grundlæggende frihedselskende og vil ikke gøre os til dommer over, hvad der er det rigtige valg for den enkelte.

Det er dog ikke første gang, at vi i Folketinget har en debat om aktiv dødshjælp. Debatten var vældig livlig, da jeg selv blev valgt til Folketinget for 7 år siden. Det er måske en naturlig konsekvens af, at vi er blevet meget bedre til at redde liv og også stiller livet op i forhold til ønsket om at klare os selv så godt som overhovedet muligt. Vi kender det også godt selv med ældre, som sværger, at de aldrig vil på plejehjem, eller unge, som erklærer, at de vil herfra, mens de er raske og ved deres fulde fem. Sagen er bare den, at ingen af os ved, hvad morgendagen bringer, og når behovet for hjælp, behandling eller lindring opstår, vil de fleste foretrække det og helst udskyde situationen og slutdatoen.

Men det kan vi kun, hvis vi har et sundhedsvæsen, som kan garantere, at behandling og ikke mindst lindring varer livet ud, og at ingen skal frygte at dø i smerte. Derfor var jeg også utrolig glad for aftalen om passiv dødshjælp, som har det umage navn palliativ sedering. Aftalen skal sikre, at jeg kan stoppe behandling og til gengæld være sikker på, at jeg får den nødvendige lindring, selv hvis det forudsætter, at jeg i sidste ende skal bedøves. Den fornyede debat om aktiv dødshjælp har ikke overbevist mig om, at vi har fået implementeret den aftale særlig godt, og derfor er jeg også glad for, at vi i Sundhedsudvalget i den her uge har besluttet, at det emne skal tages op igen og vi skal se på, hvordan aftalen er blevet implementeret.

Da det her borgerforslag rundede 50.000 stemmer, var det også oplagt at bede Det Etiske Råd om at undersøge erfaringer, muligheder og barrierer for dansk lovgivning om aktiv dødshjælp, og jeg vil virkelig gerne takke Det Etiske Råd for et meget grundigt arbejde, som nøje beskriver nogle af alle de dilemmaer, som vi jo nødvendigvis alle sammen må forholde os til, hvis vi skal lave lovgivningen. Rådet fremlagde sin udtalelse for Folketinget den 4. oktober; 16 ud af 17 medlemmer er af den overbevisning, at det i princippet er umuligt at etablere en forsvarlig regulering af dødshjælp, og anbefaler derfor, at man ikke legaliserer dødshjælp i Danmark.

Et er at mene noget om aktiv dødshjælp, noget andet er faktisk at skulle lave den lovgivning, som måtte gøre ønsket til virkelighed. En lov skal afgrænse, hvem loven skal gælde for. Hvis vi peger på Preben, peger vi også på tusindvis af andre borgere med handicap, som bestemt ikke deler Prebens overvejelser. Kan de så ikke bare lade være med at vælge Prebens løsning? vil nogle måske spørge. Men så enkelt er det ikke. Med en lovgivning, hvor bestemte liv defineres som så uværdige, at man kan vælge aktiv dødshjælp, har vi altså også samtidig peget på en befolkningsgruppe, som efterfølgende må opfatte det sådan, at deres liv er mindre værdigt i forhold til andre liv.

At have valget vil også uagtet de bedste intentioner resultere i overvejelser om, hvorvidt krav om kompensation for handicap, behovet for omgivelsernes hensyn m.v. skal måles  i forhold til, om man kan vælge livet fra, og om man i virkeligheden er blevet til besvær. Det er desværre ikke bare et tænkt eksempel, men konkrete erfaringer, som man også har gjort sig i lande, hvor aktiv dødshjælp er en mulighed.

Alternativet til at definere, hvem loven skal gælde for, er, at den skal kunne gælde for alle. Men gælder det så også det unge menneske med en svær depression? Det tror jeg faktisk de fleste mennesker ville mene var for vidtgående. Men skal det så i det mindste gælde i den sidste tid? Mange har en oplevelse af, at lægen kender slutdatoen. Det gør lægen faktisk sjældent, og selv om både lægen og vi selv kan se og mærke, når det lakker mod enden, kender vi jo først slutdatoen, når livet slutter.

Regeringen har efterfølgende, efter Det Etiske Råds udtalelse, nedsat sit eget udvalg, som skal komme med anbefalinger til en dansk model om aktiv dødshjælp. Forslagsstillerne giver selv udtryk for, at forslaget måske ikke egner sig til en egentlig afstemning, og derfor tænker jeg også, at det giver mening, at vi fortsætter drøftelserne i udvalget, hvor vi har mulighed for at se på, om der kan findes gode løsninger, i takt med at vi får ny viden om området. I hvert fald er der helt sikkert brug for mere dialog.

Undskyld, formand, men jeg fik først her for 2 sekunder siden meddelelsen om, at tiden er udløbet nu.

Kl. 12:54

Første næstformand (Leif Lahn Jensen):

Det lagde formanden mærke til. Derfor var jeg også mere fleksibel, end en formand plejer at være.

Der er ingen spørgsmål, så vi siger tak til ordføreren. Så er næste ordfører hr. Jens Henrik Thulesen Dahl fra Danmarksdemokraterne. Velkommen til.

Kl. 12:54

(Ordfører)

Jens Henrik Thulesen Dahl (DD):

Tak for det, formand. Vi behandler nu et borgerforslag om at legalisere aktiv dødshjælp, og mange tak til stillerne af borgerforslaget for at bringe debatten op. Jeg tror, at vi har brug for at tage en meget lang og meget grundig debat om det tema. I Danmarksdemokraterne støtter vi intentionen i forslaget om at sikre, at mennesker så vidt muligt oplever en værdig død. I den forbindelse anerkender vi, at en betydelig del af befolkningen mener, at aktiv dødshjælp kan være et middel til at nå det mål. Spørgsmålet er dog fyldt med etiske dilemmaer, og jeg noterer mig, at Det Etiske Råd senest har publiceret en udtalelse, hvor et stort flertal i rådet siger klart nej tak til aktiv dødshjælp. Regeringen har desuden valgt at nedsætte Udvalget for en mere værdig død, der skal nuancere regeringens beslutningsgrundlag for en dansk model for en mere værdig død.

Der er mange elementer, som kræver overvejelse i den her sammenhæng. Først skal vi komme så langt, som vi kan, med de regler og rammer, der er i dag. Vi skal sikre en meget bedre palliativ behandling, og vi skal sikre, som det også har været nævnt af flere ordførere i dag, en mere klar opfølgning på den politiske aftale om det, man kalder palliativ sedering og øget selvbestemmelse for patienter i forhold til frit valg af behandling, som blev vedtaget her i Tinget med et meget stort flertal tilbage i 2017, men en aftale, som i dag, så vidt jeg ser det, kun bliver brugt i meget begrænset omfang. Og vi skal ikke indføre nye regler, hvis de udfordringer, som opleves, skyldes manglende brug af de muligheder, som allerede findes.

Derudover kræver det en klart defineret ramme for aktiv dødshjælp, for at vi herinde kan tage konkret stilling for og imod. Det er også noget af det, jeg selv var med til at diskutere med stillerne af borgerforslaget for et par dage siden, altså at det konkrete forslag, der er fremsat her, er meget svært konkret at sige ja eller nej til, fordi det ikke er defineret, hvad for en model stillerne af borgerforslaget ønsker sig for særlige omstændigheder og det, der skal give adgang til aktiv dødshjælp.

Danmarksdemokraterne vil derfor foreslå, at vi i udvalget arbejder hen imod at lande en fælles beretning, der forpligter regeringen til at spille ud med deres forslag til, hvordan vi fremadrettet i højere grad kan sikre, at borgere og deres pårørende så vidt muligt oplever, at livets sidste tid er værdig. Den debat vil vi meget gerne deltage konstruktivt i, for debatten er vigtig, og den kommer til at tage den tid, den tager. Tak for ordet.

Kl. 12:57

Første næstformand (Leif Lahn Jensen):

Der er ingen korte bemærkninger, så vi siger tak til ordføreren. Næste ordfører er fru Louise Brown fra Liberal Alliance. Og inden ordføreren går på, vil jeg bare lige sige, at vi har lidt udfordringer med uret heroppe, så jeg vil selvfølgelig udvise den fleksibilitet, jeg nu kan udvise. Værsgo til ordføreren.

Kl. 12:57

(Ordfører)

Louise Brown (LA):

Tak for det, formand, og tak for ordet. I Liberal Alliance er gruppen fritstillet på lige netop det her punkt, og det betyder, at når jeg udtaler mig på talerstolen her i dag, gør jeg det udelukkende på vegne af mig selv.

Det er en helt særlig omstændighed at skulle stå her i salen i dag og tale om at forholde sig til et borgerforslag, som forslagsstillerne faktisk ikke selv mener er godt nok til at blive stemt om. Det var i hvert fald den tilbagemelding, vi fik i udvalget forleden dag. Men jeg bilder mig ind, at jeg godt ved, hvad det handler om. Vi skal have snakken, debatten – debatten om aktiv dødshjælp. Så tak til forslagsstillerne for det. Men puha, det kan altså også være en hård debat.

Jeg så også dokumentaren om Preben, der var nødt til at rejse til Belgien for at få lov til at dø. Jeg synes, det var skræmmende og i den grad uværdigt. Jeg har også for nylig medvirket i en tv-udsendelse om samme emne, hvor jeg mødte Jens, der heller ikke har lyst til at være her mere. Jens har dog lavet en aftale med sin mor om, at han bliver har, indtil hun er borte. Jeg har så stor respekt for Jens og for hans valg, ligesom jeg også har respekt for Janus, der også medvirkede i programmet, men som ikke ønsker aktiv dødshjælp indført.

Vi kan ikke bare indføre aktiv dødshjælp sådan uden videre. Vi skal tale om det, vi skal undersøge for og imod, og vi skal træffe vores beslutninger på et oplyst grundlag. Man kan være for, man kan være imod, ligesom med alle andre lovforslag, beslutningsforslag og borgerforslag, men der er altså noget særligt over forslag, der har sin rod i noget etisk – noget, man ikke nødvendigvis kan forklare sin holdning til, fordi det bare er noget, man mærker. Og jeg har også selv mærket det. Min mor lå i 7 år med en hjerneskade, der gjorde, at hun stort set intet kunne selv ud over lige at trække vejret. Jeg ved, at det var 7 år i helvede. Hun har nemlig altid fortalt mig, at det værste, hun kunne forestille sig, var at ende sådan. Hun bad mig faktisk om at tage livet af hende, hvis hun nogen sinde skulle ende sådan. Det gjorde hun, men jeg kunne jo ikke bare slå min mor ihjel, selv om jeg gerne ville opfylde hendes ønske, for det må man jo ikke.

Jeg er egentlig ret firkantet på det her spørgsmål. Jeg ser det lidt sådan: Jeg har ikke selv bedt om at blive sat i verden, og derfor er der heller ikke nogen, der har ret til at bestemme, om jeg skal være her eller ej – ingen andre end mig selv. Der er ingen, der ved, hvordan det føles at være et andet menneske. Der er heller ingen mennesker, der kan tillade sig at bestemme, hvad et værdigt liv er. Hvad der er et værdigt liv for den ene, behøver ikke at være et værdigt liv for den anden. Og hvem er vi egentlig at dømme, hvad det gode liv er, på vegne af andre mennesker? Det er en subjektiv oplevelse, og hvis et menneske oprigtigt ønsker at dø, mener jeg, at det menneske skal have lov til at dø.

Så er der nogle, der siger, som vi før hørte nogle ordførere sige: Jamen hvis vi lader den og den gruppe af mennesker få lov til at benytte sig af aktiv dødshjælp, så siger vi samtidig, at andre i den samme situation ikke har et værdigt liv. Og til det må jeg bare sige: Hvad? Jeg forstår simpelt hen ikke den slutning. Det er overhovedet ikke logisk for mig. Det her skal i min optik ikke handle om nogle bestemte grupper i befolkningen, der skal have lov til at dø. For mig handler det bare om, at dem, der virkelig gerne vil dø, også skal have lov til det – faktisk også selv om man er sund og rask. Jamen så kan man jo bare begå selvmord. Ja, det kan man da, men kan det gøres på en værdig måde, hvor man så også selv er sikker på, at dem, der finder en, ikke bagefter bliver ramt uhensigtsmæssigt? Hvad nu, hvis man har lyst til at dø med sine elskede omkring sig?

Der er så mange spørgsmål, vi selvfølgelig skal have styr på, før vi indfører det her i vores system. Vi skal naturligvis gøre alt, hvad vi kan, for at sikre os, at det går ordentligt for sig, og at ingen føler sig presset til det. Vi er i gang med samtalen nu, og det er godt. Det Etiske Råd er kommet med deres anbefalinger, regeringen har nedsat Udvalget for en mere værdig død, som skal komme med deres refleksionsoplæg i andet halvår af 2024, og debatten har nu fokus i befolkningen. Det er vigtigt. Men det er også vigtigt, at den aftale, der blev indgået i 2017, om palliativ sedering rent faktisk bliver efterlevet, for i den er der faktisk mulighed for at hjælpe mennesker videre på en fin og værdig måde. Men det er dog stadig en særlig del af befolkningen – hvad med de andre? Tak for ordet.

Kl. 13:02

Anden næstformand (Jeppe Søe):

Tak til fru Louise Brown. Så er det hr. Per Larsen fra Konservative Folkeparti.

Kl. 13:02

(Ordfører)

Per Larsen (KF):

Tak for det, formand, og tak til forslagsstillerne for at stille det her borgerforslag med forslaget om, at aktiv dødshjælp legaliseres, når særlige omstændigheder til stede. Med den formulering kan alle jo lægge deres egen fortolkning i, hvornår der er særlige omstændigheder. TV 2's Operation X viser i øjeblikket »Nødråb i natten«, hvor man bl.a. følger 19-årige Mathias, som er multihandicappet og behøver hjælp til alt døgnet rundt. Mathias bliver svigtet på det groveste, grænsende til vanrøgt, alt imens dem, som er ansat til at hjælpe ham, ser tv og slapper af ved computeren. Mathias råber på hjælp i timevis. Jeg tænker, at Mathias, hvis det her forslag, vi nu behandler, bliver vedtaget, vil være i risiko for at blive kategoriseret som værende i særlige omstændigheder. Hvor vil jeg så hen med den frygt? Jo, hvis vi åbner for aktiv dødshjælp, ser jeg en risiko for, at livet devalueres og mister sin værdi, og det ønsker jeg bestemt ikke. Livet er unikt, og vi skal ikke slå ihjel.

Vi skal derimod sikre patienter og mennesker med behov for hjælp en kærlig, omsorgsfuld behandling, som udøves med respekt og opfylder borgernes behov. Sådan skal det være, hvad enten det er de multihandicappede og de psykisk syge, de ældre, mennesker, der er blevet demente eller har fået en hjerneskade eller på anden måde har behov for andres hjælp og omsorg. Vi må aldrig komme dertil, som man ser i andre lande, der har indført aktiv dødshjælp. Ser man til Holland, er der eksempler på ældre demente, som bliver tilbudt dødshjælp frem for fortsat behandling. I Canada er der ifølge nyhedsbureauet AP flere historier, hvor syge tilbydes dødshjælp. Et eksempel er Roger Foley, der lider af degenerativ hjernesygdom, som han var blevet indlagt med i den canadiske by London i staten Ontario. Han blev så rystet over sundhedspersonalets vedholdende omtale af dødshjælp som et svar på hans sygdom, at han optog en samtale. Nyhedsbureauet AP har hørt optagelsen, hvor hospitalets direktør for etik og patientrettigheder først fortæller Roger, at hans indlæggelse koster det, der svarer til godt og vel 7.600 kr. i døgnet, og derefter, da Foley spørger, hvad han kan sætte i værk på længere sigt, tilbyder man, at han kan få hjælp til at dø. Jeg havde ikke selv talt om dødshjælp, det var dem, der bragte det på banen, sagde han til AP.

Det løber mig selvfølgelig koldt ned ad ryggen, når jeg læser de her eksempler fra lande, der har indført aktiv dødshjælp. Jeg er simpelt hen bange for en glidebane. Vi skal derimod sikre, at mennesker, der er døende, og som er uhelbredeligt syge, altid sikres en værdig og fredfyldt død. Det handler om palliation, altså smertelindring, så den døende ikke lider unødigt. Det kan være på hospice, på hospitalet eller i eget hjem, hvor de palliative teams kan rykke ud med deres ekspertise i smertelindring. Jeg er også godt klar over, at der er en situation, hvor intentionerne om en værdig død ikke altid opfyldes, og det skal vi så til gengæld blive bedre til, og ingen skal i min optik dø i lidelse. Folketingets partier har rent faktisk, som også andre ordførere har gjort rede for her, lavet en aftale tidligere, som vi nu har besluttet vi skal have genbesøgt i Folketingets Sundhedsudvalg. Spørgsmålet er jo det her med, hvor nært forestående døden skal være, for at en patient kan få tilbudt behandling, altså om døden vurderes til at være i timer til få døgn væk, eller om det drejer sig om dage og uger. Det skal præciseres, om det drejer sig om dage og uger.

Så er det også gældende, at patienter altid kan frasige sig behandling ved dødelig sygdom eller bede om smertelindring, og det skal selvfølgelig også efterleves. Det gælder eksempelvis også for mennesker, som f.eks. er i respirator, og som ønsker, at respiratoren bliver slukket. I Det Konservative Folkepartis folketingsgruppe er der en overvejende majoritet mod at indføre aktiv dødshjælp i Danmark, men der er også enkelte medlemmer af gruppen, som er for. Tak for ordet.

Kl. 13:07

Anden næstformand (Jeppe Søe):

Der er en kort bemærkning fra hr. Lars Boje Mathiesen.

Kl. 13:07

Lars Boje Mathiesen (UFG):

Spørgsmålet her handler jo om tildeling af rettigheder til individer. Jeg tror, vi er enige om, at uheldige sager, uhensigtsmæssige sager, hvor systemet, det offentlige, svigter borgerne, skal man undgå. Der gælder det samme for aktiv dødshjælp, som der gør for pleje af ældre på sygehusene, fejloperationer og alt muligt andet, der går galt. Der skal man gøre sit bedste for at undgå fejl, og når der sker fejl, skal man evaluere på, hvorfor fejlene er sket, og prøve på at rette op på dem. Men jeg kunne godt tænke mig at spørge ordføreren, hvorfor man skal fratage folk en rettighed, på grund af at det offentlige system forvaltes på en dårlig måde, som det skete i det tilfælde, der var i Canada.

Kl. 13:07

Anden næstformand (Jeppe Søe):

Ordføreren.

Kl. 13:08

Per Larsen (KF):

Jamen jeg er, som jeg også prøvede at gøre rede for i min ordførertale, bange for, at vi risikerer at komme ud på en glidebane, hvor vi netop, som man kan se det i nogle af de lande, der har indført aktiv dødshjælp, også finder på at foreslå det som en løsning på et sygdomsforløb. Jeg synes simpelt hen, det er forfærdeligt at tænke på, at man på den måde devaluerer behandlingen og måske tilbyder dødshjælp i stedet for. Det synes jeg bestemt ikke om.

Kl. 13:08

Anden næstformand (Jeppe Søe):

Spørgeren.

Kl. 13:08

Lars Boje Mathiesen (UFG):

Men der taler ordføreren jo så om, at grundet inkompetence hos de mennesker, som skal administrere det, vil man ikke give en rettighed til folk. Jeg synes, det er en trist måde at anskue samfundet på, at man ikke vil give folk rettigheder, på grund af at man mener, at de mennesker, som skal administrere de rettigheder, ikke har kompetencerne til det. Så skal man jo sørge for, at de får kompetencerne til det, og at de magter at administrere de rettigheder, man så giver til borgerne.

Kl. 13:09

Anden næstformand (Jeppe Søe):

Ordføreren.

Kl. 13:09

Per Larsen (KF):

Jeg synes, at i samme øjeblik man giver en rettighed til, at der er nogle, der skal afslutte en andens liv, så kommer man altså også i det dilemma, at der kan være nogle, der er i en krisesituation eller synes, at livet her og nu måske ikke er værd at leve, som også påberåber sig den rettighed og vil benytte den, og det synes jeg er uhensigtsmæssigt på alle måder.

Kl. 13:09

Anden næstformand (Jeppe Søe):

Der er ikke flere korte bemærkninger. Tak til ordføreren. Den næste ordfører er fru Runa Friis Hansen fra Enhedslisten. Værsgo.

Kl. 13:09

(Ordfører)

Runa Friis Hansen (EL):

Det her er min første tale på talerstolen, men jeg har hørt, at I skulle være søde. Enhedslisten støtter ikke det her borgerforslag om legalisering af aktiv dødshjælp. Det betyder ikke, at det ikke er en både svær og meget følelsesladet sag. Vi takker forslagsstillerne for at få debatten herind i Folketingssalen, og som altid gør det stort indtryk med borgerforslag.

Enhedslisten støtter ikke aktiv dødshjælp. Vi er for passiv dødshjælp og for aktiv livshjælp. Vi ønsker ikke at risikere, at ældre, alvorligt syge, mennesker med handicap eller folk med psykiske lidelser skal føle sig presset til at vælge en hurtig død for ikke at lægge deres pårørende eller samfundet til last. Vi ønsker at øge støtten til at holde døende smertefrie og sikre, at de bliver smertedækket, også når det forkorter livet, og at øge muligheden for støtte i eget hjem eller på hospice, både til døende og til pårørende. I Enhedslisten støtter vi aktiv livshjælp: at vi som borgere får den hjælp og støtte, vi har brug for, også for at kunne være i live. I Enhedslisten støtter vi passiv dødshjælp og mener, at der er brug for langt flere hospicepladser og langt bedre palliativ behandling, hellere i dag end i morgen.

Når vi i Enhedslisten ikke støtter det her forslag, handler det om at beskytte dem, der lever med svære handicap eller udfordringer, og som i perioder eller resten af livet har brug for en masse foranstaltninger, som betales af vores fælles kasse – og det koster. De mennesker må aldrig nogen sinde skubbes ud i overvejelser om, om de nu lægger deres pårørende eller vores samfund til last. De skal ikke tænke, at det var bedre, at de tog herfra i dag. Det skal ikke være sådan, som vi bl.a. har set det i Canada, at fordi det bliver svært at få den rette hjælp, så skal en eller anden offentlig medarbejder informere om muligheden for at tage ens eget liv. Nej, det, vi må gøre i første omgang, er, at rette op på de mangler, så den hjælp, folk skal have, bliver givet. Formanden for Det Etiske Råd sagde det meget fint, da de fremlagde deres udtalelse for nylig:  Det skal være en ret at være til besvær.

Jeg tror meget, at debatten handler om, hvilke mennesker, situationer og forhold man holder borgerforslaget op over for, og der lander vi i Enhedslisten altså på ikke at støtte aktiv dødshjælp og dermed ikke dette borgerforslag. Tak for ordet.

Kl. 13:12

Anden næstformand (Jeppe Søe):

Tillykke med de første ord. (Runa Friis Hansen (EL): Tak). Og vi er søde. Der er i hvert fald ikke nogen korte bemærkninger. Jeg har set folk gøre det noget værre. Det var dejligt at høre de første ord; der kommer flere ord fra den kant.

Næste ord kommer fra hr. Stinus Lindgreen fra Radikale Venstre.

Kl. 13:12

(Ordfører)

Stinus Lindgreen (RV):

Mange tak, formand, og tillykke med den første tale til fru Runa Friis Hansen. Det er jo et svært, men vigtigt emne, vi skal diskutere her i salen i dag. Tillykke til stillerne af borgerforslaget med at samle over 50.000 underskrifter. Det viser jo noget om det folkelige engagement i debatten og opbakningen til det forslag, vi debatterer her. Selve forslagets ordlyd er jo egentlig ret simpel:

»Aktiv dødshjælp er strafbart efter § 239 i straffeloven. Med forslaget ønskes det at legalisere aktiv dødshjælp, når særlige omstændigheder er til stede.«

Men her stopper det simple så også, hvilket de tidligere taler også har vist. Det er et emne, der helt forståeligt vækker store følelser, og som også deler både os herinde i Folketinget og befolkningen generelt. Er man for eller imod, og er det overhovedet så simpelt et spørgsmål? Vi har også haft diskussionen internt i den radikale folketingsgruppe, og vi er som så mange andre delte. Nogle er varme fortalere, andre er lodret imod, og flere er i tvivl. Derfor har vi da også besluttet, at når og hvis der skal stemmes om forslaget her, bliver vi fritstillet til at stemme efter egen overbevisning. For os er det den eneste logiske konklusion på en svær debat. Men jeg vil gerne sætte nogle flere ord på diskussionen og på argumenterne for og imod aktiv dødshjælp, for der er argumenter, også gode argumenter, både for og imod at indføre aktiv dødshjælp i Danmark.

På den ene side står den enkeltes autonomi. Retten til at bestemme over sit eget liv og sin egen død er afgørende vigtigt, og det er naturligvis noget, vi i Radikale Venstre også står vagt om. Ligesom alle har ret til et værdigt liv, har vi også alle ret til en værdig død. Hvis man med åbne øjne har besluttet, at man ikke kan leve videre med de smerter, den sygdom eller de fremtidsudsigter, man har, skal man så ikke have lov til selv at beslutte, at nu er tiden kommet? Jo, men det, der skaber uenighed, er konsekvensen af den beslutning. For én ting er at hævde sin egen ret til at afslutte sit eget liv, noget ganske andet er at bede andre om at afslutte det for en, og her er der en modsætning, særlig fordi den faggruppe, der vil skulle varetage opgaven, nemlig Lægeforeningen, er imod aktiv dødshjælp. Deres lægeløfte indebærer at gavne deres medmennesker, ikke at slå dem ihjel.

Men hvad så, hvis man laver en model som i de lande, der tillader assisteret selvmord, i stedet. Her fratager man lægen den opgave direkte at afslutte patientens liv, fordi personen jo selv skal tage pillerne og derved også tage den sidste beslutning på sig. Det er et personligt valg, et ønske om at tage sig af dage, men man får hjælp til at skaffe de nødvendige midler. Det er klart, at det løser nogle af udfordringerne, og tallene viser da også, at der er markante forskelle i antallet af personer, der benytter sig af de to modeller, altså aktiv dødshjælp og assisteret selvmord. Men det vil jo stadig kræve, at der er en læge eller en anden sundhedsfaglig person, der udskriver pillerne og udleverer dem til patienten, vel vidende hvad konsekvensen er. Mange peger på, at vi hellere skal arbejde for bedre pleje i den sidste tid, så ingen skal dø med unødige smerter, og at den palliative behandling skal have mere fokus. Vi skal sørge for rammer, der hjælper vores læger med at tage den svære samtale, som Dansk Selskab for Patientsikkerhed kalder det. Det er samtalen om fremtidsudsigterne og fordele og ulemper ved fortsat behandling, og at nogle gange er den bedste behandling ingen behandling. Prisen ved at blive holdt i live i dage, uger og måneder kan nogle gange være for høj. Den samtale skal vi fremme, så patienterne er oplyste om deres muligheder og konsekvenserne ved deres beslutning.

Er jeg så selv for eller imod aktiv dødshjælp? Jeg er splittet. Hvis jeg var blevet spurgt om det her for nogle år siden, havde jeg klart svaret ja uden at tøve. I dag er jeg ikke helt så overbevist. Selvfølgelig skal jeg selv kunne beslutte, om jeg vil leve med terminal kræft eller ulidelige smerter – eller hvad med en alvorlig degenerativ demenssygdom? Men hvem skal tage ansvaret på sig for min død, og hvem skal beslutte, om en sygdom er alvorlig nok til, at denne mulighed skal eksistere? Her er jeg landet lidt samme sted som bl.a. Svend Brinkmann. Vil jeg give staten mandat til at tage livet af landets borgere, hvis de selv ønsker det?

Jeg har fuld forståelse for ønsket om aktiv dødshjælp, og jeg kan personligt opremse mange situationer, hvor jeg selv ville foretrække døden, men jeg er knap så overbevist om, hvad konsekvenserne bliver for vores samfundsmodel, for den enkelte borger og for lægen, der får opgaven. Tak for ordet.

Kl. 13:17

Anden næstformand (Jeppe Søe):

Det var der ingen kommentarer til. Tak til ordføreren. Næste ordfører på talerstolen er hr. Mikkel Bjørn, Dansk Folkeparti.

Kl. 13:17

(Ordfører)

Mikkel Bjørn (DF):

Tak for det. Vi står i dag over for et af de mest følsomme og komplekse etiske spørgsmål, vi som samfund kan konfrontere, nemlig et spørgsmål, der vedrører døden og de rammer, vi som politikere sætter for samfundets forvaltning af den.

Lad mig starte med at sige, at vi i Dansk Folkeparti nærer den dybeste sympati og forståelse for dette forslags intentioner. De smertefulde og hjerteskærende situationer, hvor man ser et nært familiemedlem eller en elsket ven lide uudholdeligt, er noget, vi alle kan relatere til. Vi er vidner til mennesker i deres mest sårbare øjeblikke fanget i en tilstand af ulidelig smerte og lidelse, og vores medfølelse og medmenneskelighed rører dybt i os alle. Vi ser mennesker i deres mest sårbare stunder kæmpende med ulidelig smerte og lidelse, og vores hjerter kan ikke andet end at føle med dem.

Forslagets intentioner er ædle, idet de søger at tilbyde en værdig afslutning for dem, hvis livskvalitet er uigenkaldeligt forringet. Men i vores sympati skal vi også være vågne over for de dybe dilemmaer, der følger med en sådan beslutning. Hvordan sikrer vi, at valget om dødshjælp er fuldstændig frit fra ethvert element af tvang? Og hvordan beskytter vi vores mest sårbare, så de aldrig føler sig som en byrde for samfundet? Disse spørgsmål skal vi overveje med største alvor og ansvarlighed.

Dansk Folkeparti vil derfor stemme gult i det her spørgsmål. Det signalerer vores anerkendelse af, at beslutningen strækker sig langt ud over politik og berører de dybeste personlige og etiske overbevisninger. I denne debat vil vi møde emnet med åbenhed, respekt og en fast beslutning om at lytte til de mange forskellige stemmer og dilemmaer, der uundgåeligt kendetegner denne diskussion. Vi skal huske, at hvert eneste ord og hver eneste beslutning, vi træffer, har en betydning, der rækker langt ud over disse mure.

Desuden er det vigtigt, at vi beskæftiger os med bekymringer såsom, om der er nogen, der kunne føle sig presset til at vælge dødshjælp, hvis eksempelvis deres medicin er for dyr. Det kunne være, at der var nogen, der følte sig som en byrde for deres familie. Risikerer vi at kategorisere nogle livsvilkår som mindre værdige end andre og dermed også uforvarende skabe et samfund, hvor værdien af et menneskeliv bliver subjektivt og variabelt bedømt ud fra produktivitet eller kvalitet snarere end dets iboende værdi? Hvor mange og under hvilke omstændigheder skal det være tilladt? Hvornår skal man have muligheden for at vælge det? Og hvad anses et menneskeliv for at være værd? Skal man kæmpe til det sidste, eller hvornår skal man have ret til at give op? Det er afgørende, at vi også diskuterer, hvordan man kan styrke palliativ behandling og generelt sikrer, at folk får en værdig afslutning på deres liv.

Tak for opmærksomheden, og lad os møde den her diskussion med den dybde og seriøsitet, den fortjener. Tak for ordet.

Kl. 13:20

Anden næstformand (Jeppe Søe):

Tak til ordføreren fra Dansk Folkeparti. Næste ordfører er fru Nikoline Erbs Hillers-Bendtsen fra Alternativet.

Kl. 13:21

(Ordfører)

Nikoline Erbs Hillers-Bendtsen (ALT):

Tak for ordet, formand. Og stor tak til forslagsstillerne for at have udarbejdet  det her borgerforslag, og tillykke med, at det er lykkedes at få det herind i Folketinget. Der skal ikke herske nogen tvivl om, at aktiv dødshjælp er et emne, der får bølgerne til at gå højt – og med god grund. Det er virkelig ikke en nem beslutning at sige farvel til livet og slet ikke at lægge beslutningen en lillebitte smule over i andres hænder. Vi anerkender i Alternativet, at mennesker skal have ret til at bestemme over egen krop. Faktisk mener vi, at det er den ultimative frihed, at man er herre over sig selv og sin egen krop. Det er også en af årsagerne til, at vi som udgangspunkt går ind for aktiv dødshjælp.

En del af debatten er også gået på, om ikke et værdigt liv skal sikres, før vi sikrer en værdig død. Vi mener i Alternativet, at det er altafgørende, at aktiv dødshjælp aldrig må blive et alternativ til at give mennesker med særlige behov den hjælp, som er nødvendig for at skabe en god hverdag og et værdigt liv. Det er også et af de emner, som vi finder særlig vigtige at diskutere, når vi tager den her diskussion med videre i arbejdet med at finde en rigtig model.

Emnet fordrer også dybe overvejelser om, om vi bare kan indføre noget, som findes andre steder, eller om vi skal finde en ny model, og borgerforslaget lægger ikke op til, at vi har en konkret model, vi skal stemme om. Det er også derfor, at vi i Alternativet vælger at stemme gult som udgangspunkt. For mange andre lande har indført aktiv dødshjælp, og modellerne ser forskellige ud, og vi kan ikke se, at der lige på nuværende tidspunkt er en, der passer perfekt på vores forhold i Danmark. Derfor ser vi også frem til, at Udvalget for en mere værdig død kommer med nogle gode forslag til, hvordan vi kan tage den her debat videre, og hvordan vi kan gøre det på den bedst mulige måde i en dansk kontekst. Tak for ordet.

Kl. 13:23

Anden næstformand (Jeppe Søe):

Selv tak. Der er ingen kommentarer. Så er det hr. Kim Edberg Andersen, Nye Borgerlige.

Kl. 13:23

(Ordfører)

Kim Edberg Andersen (NB):

Som borgerlig-liberal kan man, når man som udgangspunkt lige læser overskriften, tænke, at man løber op på talerstolen og siger: Ja, selvfølgelig skal jeg have lov til at bestemme, selvfølgelig skal jeg det, og det her er den nemmeste beslutning, jeg kommer til at træffe, hvis det kun er for mig selv. For selvfølgelig skal jeg have lov til at bestemme, om jeg vil herfra, og det skal I da overhovedet ikke blande jer i, uanset hvor røde I er, er tanken. Men det er jo en eller anden form for assisteret selvmord, vi snakker om, og hvis man bare lige lynhurtigt slår op og ser på, hvem der begår selvmord i Danmark, så ser man, at det gør folk med psykisk sygdom, ældre mænd og unge piger. Så det er også i forhold til dem, vi lige skal huske, om de skal have lov.

For spørgsmålet er, om jeg stadig ville have to unge søstre, der var i live, når de var kommet hjem og deres parforhold var gået i stykker. For kærlighed er voldsomt, når man er ung, og jeg tror faktisk, at der, hvis vi giver en generel lov til, at man kunne få lov til at tage livet af sig selv, desværre ville være nogle unge piger, som tager livet af sig selv, ja, eller ældre mænd, når vores koner enten bliver klogere og går fra os eller de går bort, og vi sidder alene tilbage, og mænd er hurtige til at sige, at ja, så tager vi strikken, for der er ikke nogen grund til at gøre andet. Vi er ofte lidt ensomme, for vi har ikke været gode til at få venner igennem livet, og det sørgede konen for, og der er altså langt ned, og det er også lidt besværligt at få et nyt liv. Så måske er det lige det nemmeste, hvis det nu var en ret, jeg havde. Så kan man jo altid argumentere helt sort-hvidt og sige, at selvfølgelig skal individet have en ret, og det mener jeg også som grundholdning, men det er bare mere end som så.

Så derfor kommer Nye Borgerlige faktisk ikke til at være dem, som kommer til at skulle bestemme det her. Faktisk mener vi, at det, hvis vi kommer frem til, at vi på noget tidspunkt skal tage en beslutning om det her, så skal ud til en folkeafstemning, og så mener jeg ikke, at staten skal have lov til at sætte nogle grupper på det. For så skal det være en ret, vi som danskere enten har, eller vi ikke har, og så skal danskerne selv vurdere det. De skal selv sætte sig hjem i køkkenet og kigge på deres familie og sige, at det synes jeg er rigtigt for mig, men hvad synes I, og så gå ned i stemmeboksen og fortælle det. For den borgerlig-liberale i mig, som siger, at jeg skal have lov til at bestemme, hvornår mit liv skal slutte, har det samtidig lige så stramt med, at staten skal have lov til at slå mig ihjel. For så vidt spænder det her.

Så i Nye Borgerlige afventer vi. Vi skal have en debat om det, en lang debat, og hvis vi skal tage en beslutning om det her, så synes jeg, at vi skal lægge det ud til en folkeafstemning. For det her er nemlig et så stort etisk spørgsmål, at vi der skal helt ned på det personlige individniveau, så danskerne selv vælger det, og så vi alle sammen ikke tror, at vi ved, hvad der er bedst for danskerne i det her spørgsmål. Det mener jeg ikke at jeg er klog nok til at sige, og jeg vil sige, at jeg selvfølgelig skal have lov til at beslutte, hvornår jeg skal herfra, men at jeg ville være ked af at være dommer over, hvornår andre skal det. Tak for ordet.

Kl. 13:26

Anden næstformand (Jeppe Søe):

Tak til hr. Kim Edberg Andersen. Den næste ordfører på talerstolen er hr. Lars Boje Mathiesen uden for grupperne.

Kl. 13:26

(Privatist)

Lars Boje Mathiesen (UFG):

Tak. Det her er jo et borgerforslag om aktiv dødshjælp for udvalgte grupper, og det er jo ofte sådan med borgerforslag, at de ikke er udspecificeret, sådan som de lovforslag eller de beslutningsforslag, som vi er vant til at behandle herinde, er det, og at partierne ofte ender med at stemme gult eller at stemme imod dem, fordi der er en lille detalje i det, som er uklar, og jeg synes faktisk, vi skylder at genbesøge den måde, hvorpå vi behandler de her borgerforslag, og så tage en beslutning om, om vi kigger på dem i forhold til hensigten, eller om vi navlepiller. Og det er f.eks. tit også sådan, at der i forbindelse med de her borgerforslag mangler økonomi.

Hvad angår det her borgerforslag, vælger jeg det snit, at jeg kigger på hensigten med borgerforslaget, og det er jo at få en debat om, om man grundlæggende mener, at aktiv dødshjælp skal være en del af det danske samfund, og til det er min klare holdning, at ja, det skal det, og at det burde det være. Jeg er ikke kollektivist, og jeg anerkender de mennesker, som er imod aktiv dødshjælp, og jeg synes, at det skal være en ret, at man kan være imod aktiv dødshjælp, men hvis man er imod aktiv dødshjælp, fratager man jo samtidig også andre retten til at være for, og det synes jeg er kollektivistisk. Jeg synes, det er at gå for langt i forhold til nogens egne personlige præferencer omkring noget så tæt og så afgørende som ens død, at andre kan få lov til at diktere og bestemme reglerne omkring det. Så derfor er jeg jo tilhænger af aktiv dødshjælp. Det må aldrig være en inkompetence fra det system, som skal håndtere det, fra de menneskers side, som man har tillid til skal håndtere det, der gør, at man ikke tør at give en rettighed.

Jeg forstår godt, når dem, der er imod, siger det, og jeg har i dag også hørt argumenterne om, at man gerne vil skærme individet for uhensigtsmæssigheder og ubehageligheder. Men faren er, at vi, hvis vi fra staten og systemets side går langt i forhold til at vi gerne vil skærme individet for uhensigtsmæssigheder, samtidig fratager individet nogle rettigheder, og der vejer individets rettighed for mig tungere end staten og systemets ønske om at skærme individet for uhensigtsmæssigheder.

Der er også nogle elementer i ens liv, når man de her enkelte sager, og jeg har selv haft det her inde på livet. Jeg har selv haft en kræftsyg far, og det er ikke nogen hemmelighed – jeg har også udtalt det her til radioen – at jeg havde en aftale med min nu afdøde far, og jeg vidste udmærket godt, at jeg så sandsynlig ikke ville kunne have været her i Folketinget sammen med jer. Men jeg havde en aftale om, at jeg skulle hjælpe min far, hvis det nåede derhentil, og jeg var jo fuldt ud åben omkring det og fuldt ud villig til at tage konsekvensen af den lovovertrædelse, som det så må være. Men min far havde ikke et ønske om at skulle ende sine sidste dage som en grøntsag, som han selv udtrykte det, og til belastning for familien. Vi var fuldstændig klare og åbne om det, vi havde haft samtalerne, min far, mig og min mor, og der var ingen tvivl i min fars sind om, hvad han ønskede, og der var ingen tvivl i min mors sind om, at hun ønskede at give ham det, som han ønskede. Men hun kunne ikke, og derfor blev jeg så spurgt, og jeg sagde selvfølgelig ja. Det er min far, manden, som sammen med min mor har givet mig livet og har opfostret mig. Skulle jeg nægte ham at få en anstændig afslutning på det liv, når han har givet så meget, for at jeg kunne få et godt liv? Nej.

Jeg forstår dilemmaerne, men jeg håber, at folk vil kigge på og ikke begrænse andres mulighed for at gøre det, som de finder rigtigt og anstændigt i at afslutte deres liv, og det er derfor, at jeg er for aktiv dødshjælp.

Kl. 13:31

Anden næstformand (Jeppe Søe):

Tak til hr. Lars Boje Mathiesen. Der er ikke flere, der har bedt om ordet.

Derfor er forhandlingen sluttet.

Jeg foreslår, at forslaget henvises til Sundhedsudvalget. Hvis ingen gør indsigelse, betragter jeg det som vedtaget.

Det er vedtaget.

Så vil jeg sige, at hvor er det fantastisk, at I holder tiden, selv om der ikke kører et ur foran, men det må være, fordi I i det indre føler, at der nu er gået lang tid, eller at det er langtrukkent, så det kunne være, vi skulle stoppe uret helt. Men det er der fortsat ikke, så jeg vil også kigge med lempe på, hvis I overtræder i forhold til taletiden i det næste punkt, som er det sidste punkt på dagsordenen i dag, nemlig en første behandling af beslutningsforslag nr. B 13.

Det sidste punkt på dagsordenen er:

5) 1. behandling af beslutningsforslag nr. B 13:

Forslag til folketingsbeslutning om, at personer med insulinkrævende diabetes skal have ret til at få tildelt en sensorbaseret glukosemåler (borgerforslag).

Af Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Mette Thiesen (DF), Helene Liliendahl Brydensholt (ALT), Kim Edberg Andersen (NB) og Aaja Chemnitz (IA).

(Fremsættelse 05.10.2023).

Kl. 13:31

Forhandling

Anden næstformand (Jeppe Søe):

Det er et borgerforslag, så der er jo en række folketingsmedlemmer, der har fremsat det, og jeg vil undlade at læse dem alle sammen op. Forhandlingen er åbnet, og den første, der får ordet, er indenrigs- og sundhedsministeren. Værsgo.

Kl. 13:32

Indenrigs- og sundhedsministeren (Sophie Løhde):

Tak for det. Vi behandler nu et beslutningsforslag om at give personer med insulinkrævende diabetes ret til at få tildelt en sensorbaseret glukosemåler. Beslutningsforslaget er fremsat på baggrund af et borgerforslag, som har opnået minimum 50.000 underskrifter, og formålet er, at borgere med diabetes får en bedre behandling og en lettere hverdag. Det formål kan man kun have sympati for, og vi er fra regeringens side meget optaget af, at vi får styrket og forbedret indsatsen på diabetesområdet.

En glukosemåler kan være et rigtig godt værktøj for mange, der lever med diabetes, til at kunne få større indsigt i deres sygdom og komme i bedre sygdomskontrol. Det er en nyere teknologi, som over de senere år er blevet udbredt til flere og flere. Det er rigtig godt, for vi skal skabe de bedste forudsætninger for, at borgere med diabetes, men også andre kroniske sygdomme bedre selv kan tage ansvar for håndteringen af deres sygdom, så følgesygdomme kan undgås og sundhedsvæsenet kan bruge ressourcerne bedst muligt.

Men det er også bekymrende at se de forskelle, der er på tværs af landet, i forhold til hvor mange med diabetes der får tilbudt teknologien. Nødvendig behandling må selvfølgelig aldrig afhænge af patientens postnummer. Det gør det alt for mange steder i vores sundhedsvæsen i dag. Derfor er det også en god nyhed, at Danske Regioners Behandlingsråd tidligere i år anbefalede, at alle voksne patienter med type 1-diabetes skal tilbydes sensorbaserede glukosemålere med alarm under hensyntagen til borgernes individuelle behov.

Jeg kan forstå på Danske Regioner, at alle regioner nu har givet tilsagn om, at de vil følge Behandlingsrådets anbefaling og dermed implementere det, og jeg kan også forstå, at der er flere regioner, som i deres seneste budgetaftaler her for 2024 har afsat penge til sensorbaserede glukosemålere. Det synes jeg er rigtig positivt.

Det ændrer dog ikke på det helt principielle, at borgerens behandling netop skal afgøres af den enkeltes behov og dermed på baggrund af en konkret og individuel lægefaglig vurdering af den enkeltes sygdom og behandlingsbehov, uanset om man har type 1-diabetes eller man har type 2-diabetes, og som led i vurderingen kan det jo f.eks. være relevant at se på, om den enkelte borger har særlige udfordringer med at regulere sit blodsukker eller har andre lidelser.

Dette er min ene anke imod dette forslag. Jeg synes, at vi i hvert fald politisk skal være varsomme med at gribe ind i en faglig beslutning, i forhold til hvad der er den rigtige indsats over for patienterne. Jeg har det jo sådan, at dem, der har behovet, skal have det tilbudt – og det er ikke alle – men hvem der har behovet, er en lægefaglig vurdering.

Den anden anke, og det er selvfølgelig den lidt mere kedelige her en fredag eftermiddag, angår finansieringen. Vi støtter generelt ikke beslutningsforslag, som er ufinansierede. Hvor kedeligt det end lyder, skal pengene jo komme et sted fra, og vi kan dermed heller ikke medvirke til at bruge penge på noget, som der ikke er anvist finansiering til.

Ikke desto mindre, og det er vigtigt for mig at sige, er det en vigtig prioritet for regeringen, at borgere med diabetes og andre får gavn af nye behandlingsteknologier. Det er også baggrunden for, at vi med den brede aftale i Folketinget, tilbage ved sundhedsaftalen, afsatte midler til også at kunne styrke udbredelsen af behandling i eget hjem.

Der er konkret afsat 500 mio. kr. Det er dog engangsmidler og dermed ikke varige driftsmidler hen over en længere periode, men en del af disse midler mener jeg også er relevante i forhold til at kunne bruges til at understøtte anvendelsen af teknologi, f.eks. på diabetesområdet, og det er jeg sådan set meget optaget af. Den nærmere udmøntning af de 500 mio. kr. skal aftales med Danske Regioner og Kommunernes Landsforening. Jeg forventer, at vi er færdige med forhandlingerne og kan indgå en aftale inden udgangen af året, og her har jeg også en helt klar forventning og et ønske om, at pengene også kommer diabetespatienter til gavn. Tak for ordet.

Kl. 13:36

Anden næstformand (Jeppe Søe):

Fru Kirsten Normann Andersen, Socialistisk Folkeparti.

Kl. 13:36

Kirsten Normann Andersen (SF):

Tak for det, og også tak for svaret, minister. Jeg synes jo selv, at det giver rigtig, rigtig god mening, når det er sådan, at der kommer nye teknologier, som kan være med til at forebygge, at ens sygdom forværrer sig, og man dermed kan spare sundhedsvæsenet for udgifter og måske også spare nogle besøg hos lægen og andet.

Altså, hvad tænker ministeren om, at vi måske er for langsomme til at tage ny teknologi i anvendelse, som kan give borgerne højere livskvalitet og ovenikøbet også kan forebygge, at kroniske sygdomme udvikler sig hastigt?

Kl. 13:37

Anden næstformand (Jeppe Søe):

Ministeren.

Kl. 13:37

Indenrigs- og sundhedsministeren (Sophie Løhde):

Det mener jeg generelt at vi på en række områder bredt i det danske sundhedsvæsen er for dårlige og for langsomme til. Der er en tendens til, at hvis det ikke lige er opfundet inden for egen kommune eller egen region, så er man meget dårlig til at implementere det i naboregionen, fordi man hellere vil opfinde sin egen løsning.

Der er også en udfordring i forhold til finansieringssystemerne i vores sundhedsvæsen, fordi vi har det, man populært set kalder for høste-så-problematikker forstået på den måde, at det ikke altid er der, hvor der skal afholdes en udgift, at gevinsten også kommer ind i forhold til sundhedsvæsenet. Der skal der jo være en bedre sammenhæng, så man også undgår noget af den kassetænkning, som der er på vores sundhedsområde, og som også kommer til udtryk, når det er, at vi snakker om implementering af forskellige teknologiske løsninger, som jo kan være med til at sikre, at vi kan sørge for, at flere patienter fremover kan blive behandlet og modtage behandling i eget hjem frem f.eks. at skulle ind til kontroller eller andet på ambulatoriet på sygehuset.

Kl. 13:38

Anden næstformand (Jeppe Søe):

Fru Kirsten Normann Andersen.

Kl. 13:38

Kirsten Normann Andersen (SF):

Vi lavede en aftale om den her nye teknologi til børn allerede tilbage 2017. Altså, det er 6 år siden. Jeg synes, det er virkelig lang tid, inden man er nået frem til måske langt om længe at kunne sikre, at eksempelvis patienter med type 1-diabetes kan modtage den her nye teknologi. Det, jeg i virkeligheden synes er et paradoks, og som jeg synes er rigtigt påpeget i borgerforslaget, er, at vi jo ikke bliver syge, afhængigt af hvor vi bor, men det ser ud, som om behandlingen er afhængig af, hvor vi bor.

Hvad tænker ministeren om den her geografiske forskel og det postnummerlotteri, som der bliver peget på her?

Kl. 13:39

Anden næstformand (Jeppe Søe):

Ministeren.

Kl. 13:39

Indenrigs- og sundhedsministeren (Sophie Løhde):

Vi er fra regeringens side meget optaget af at bekæmpe både den geografiske, men også sociale ulighed, som vi har i vores sundhedsvæsen, altså at det alt for mange steder afhænger af, hvor du er bosiddende, eller hvilke ressourcer du eller dine pårørende har som mennesker i forhold til at kunne navigere igennem et komplekst sundhedsvæsen.

I forhold til det konkrete beslutningsforslag er jeg jo glad for, at regionerne sådan set også nu har stemplet ind – vi kan godt blive enige om, det kunne være rart, hvis det var sket noget før osv. – i forhold til Behandlingsrådets anbefaling, for så vidt angår patienter med type 1-diabetes. Jeg har det jo så også sådan lidt, at jeg synes, svagheden så kommer, ved at det skal afhænge af, om man har type 1-diabetes eller type 2-diabetes. Det afgørende må være, om man har behovet, og i sidste ende, at det er en lægefaglig vurdering i forhold til det.

Kl. 13:39

Anden næstformand (Jeppe Søe):

Dermed tak til ministeren. Første ordfører er hr. Flemming Møller Mortensen, Socialdemokratiet.

Kl. 13:40

(Ordfører)

Flemming Møller Mortensen (S):

Mange tak, formand. Tak til forslagsstillerne bag borgerforslaget om at få rejst debatten her i Folketinget omkring sensorbaserede glukosemålere. Det er virkelig et rigtig vigtigt element i den gode behandling for mange af de borgere, der rammes af insulinkrævende diabetes. Sensorbaserede glukosemålere er et tydeligt eksempel på, hvordan ny teknologi kan lette hverdagen for rigtig mange patienter. Det er, fordi det bliver mere nøjagtigt. Det bliver lettere, og man undgår dermed de meget hyppige blodsukkermålinger med fingerblod. Dermed er man med til også at få reguleret sin sygdom meget bedre. Det er også med til at forebygge mange af de senkomplikationer, som man ved at der kan være ved sygdommen. Det er også med til at forebygge indlæggelser og dermed også med til at lave et stort træk på vores sundhedsvæsen.

Den her form for ny teknologi spiller også en rigtig vigtig rolle i forhold til den nødvendige udvikling, med hensyn til at vi skal have opbygget det nære sundhedsvæsen, og det skal vi selvfølgelig støtte fra Folketingets side. Vi har bl.a. også i forbindelse med sundhedsaftalen fra maj måned 2022 afsat 500 mio. kr., et engangsbeløb, til nye teknologier, der kan styrke hjemmebehandlingen, f.eks. teknologien bag sensorbaserede glukosemålere. Derfor er jeg også langt hen ad vejen enig med intentionen bag forslaget her, og jeg er også enig i, at det er vigtigt, at vi har en rimelig ensartet praksis på tværs af landet, så vi altså ikke ser de virkelig store forskelle mellem regionerne.

Som jeg forstår det, er alle regioner i gang med at indføre sensorbaserede glukosemålere til alle patienter med type 1-diabetes, og det sker med baggrund i den anbefaling, som er kommet fra regionernes behandlingsråd. Men det er vigtigt at tilføje, at det er efter en individuel og konkret vurdering. Det skal naturligvis være den rigtige løsning til den rigtige patient. For vi skal altså holde fast i, at det ikke er os politikere, som skal beslutte konkrete behandlingsformer eller devices til behandling; det skal være en sundhedsfaglig vurdering.

Der ligger altså allerede en plan for type 1-diabetikerne, og forslaget nævner også type 2-diabetikerne. Der vil også her være grund til, at nogle patienter får adgang til sensorbaserede glukosemålere, og igen er det altså rigtig vigtigt at holde fast i, at det skal ske med baggrund i en sundhedsfaglig vurdering. Vi har som sagt fra Folketingets side understøttet hjemmebehandlingen med 500 mio. kr. til investering i ny teknologi og udstyr, og det kan være med til at understøtte bedre hjemmebehandling i regioner og kommuner.

Endelig er der altså også den omstændighed, at forslaget her ikke anviser en finansiering. Det er selvfølgelig vigtigt, at der følger penge med, for ellers skal regionerne ud at finde penge andre steder, hvilket går ud over allerede igangsatte aktiviteter, og det beløb, det drejer sig om, hvis man tager forslaget i sin fulde størrelse her, er små 300 mio. kr. om året. Vi kan fra socialdemokratisk side ikke støtte forslaget, som det ligger her, men vi ser virkelig frem til det videre arbejde. For vi skal have styrket behandlingen af de danske diabetespatienter, og vi skal også have styrket det nære sundhedsvæsen. Tak.

Kl. 13:43

Anden næstformand (Jeppe Søe):

Tak til ordføreren. Næste ordfører er hr. Christoffer Aagaard Melson fra Venstre.

Kl. 13:44

(Ordfører)

Christoffer Aagaard Melson (V):

Tak for ordet. Vi har fra Venstres side stor sympati for borgerforslaget. Sensorbaserede glukosemålere har vist sig at kunne gøre en stor forskel for danskere med insulinkrævende diabetes. Derfor har vi også fra Venstres side presset på for, at flere skulle have mulighed for at få adgang til den nye teknologi, og at der skulle være en mere ensartet adgang på tværs af landet. Bl.a. vil jeg fremhæve vores gruppeformand, Lars Christian Lilleholt, som utrætteligt arbejder med den her sag. Derfor er vi også rigtig glade for, at alle regioner nu også har meddelt, at alle patienter med type 1-diabetes tilbydes en sensorbaseret glukosemåler. Det er vi glade for, men der skal også her lyde en opfordring til alle regioner om, at de får givet tilbuddet så hurtigt som muligt, så der ikke er patienter, der skal vente for længe på, at de også får den her mulighed.

Den anden del af borgerforslaget er vi desværre ikke i mål med endnu. Det drejer sig om behandling af borgere med insulinkrævende type 2-diabetes. Vi anerkender, at rigtig mange i den målgruppe også vil have gavn af den nye teknologi. Vi mener også, at de skal have mulighed for at få behandlingen i de tilfælde, hvor det sundhedsfagligt anbefales. Vi mener i øvrigt generelt, at vi skal være blandt de lande, hvor patienter hurtigst får gavn af de nye fremskridt, som ny teknologi kan give patienter, og det er heldigvis også en ambition, der er afspejlet i regeringsgrundlaget, som vi kommer til at arbejde videre med.

Vi har dog stadig væk behov for at blive klogere, i forhold til hvad omfanget af behovet for sensorbaserede glukosemålere er for patienter med type 2-diabetes. Vi har også behov for at blive klogere på, hvilke barrierer der i dag gør, at der på tværs af landet er alt for stor forskel på, hvem der i denne gruppe får gavn af teknologien.

Sidst, men ikke mindst, fremgår der ikke en finansiering af forslaget, som flere ordførere også tidligere har været inde på. Som ministeren også sagde, er der dog lavet en sundhedsaftale sidste år, hvor der er afsat 500 mio. kr. til udbredelsen af ny teknologi, og hvor sensorbaserede glukosemålere faktisk også er nævnt som en mulighed, der kan understøttes. Det kræver dog en nærmere dialog med aftaleparterne og også med KL og Danske Regioner, før de her penge kan udmøntes. Jeg vil dog på Venstres vegne sige, at vi er meget positive over for at kigge på, hvordan nogle af disse midler kan være med til at skubbe på med hensyn til brugen af sensorbaserede glukosemålere, også til type 2-diabetespatienter, og vi ser frem til den videre dialog med partierne bag aftalen og interessenterne på området.

Jeg er også helt enig med både forslagsstillerne og ministeren i, at vi skal kigge på, hvilke barrierer der er i forhold til den bedst mulige behandling og det bedst mulige samspil – eller måske nærmere det manglende samspil – og hvordan samspillet mellem kommuner og regioner kan gøres bedre, så vi får skabt de bedst mulige rammer for den her patientgruppe. Derfor ser jeg også rigtig meget frem til Strukturkommissionens anbefalinger til, hvordan vi kan gøre det her samspil bedre til gavn for patienterne, så vi ikke også risikerer den her meget store geografiske forskel i, hvor hurtigt patientgrupper får adgang til ny teknologi.

Konklusionen er altså, at vi ikke kommer til at stemme for forslaget. Men vi lover, at vi kommer til at arbejde videre i forhold til at få skabt løsninger, der kan være med til at opfylde intentionerne i det her forslag. Tak for ordet.

Kl. 13:47

Anden næstformand (Jeppe Søe):

Tak til ordføreren. Næste ordfører er fru Monika Rubin, Moderaterne.

Kl. 13:47

(Ordfører)

Monika Rubin (M):

Mange tak. Som det så ofte er tilfældet med borgerforslag, er det her forslag også et resultat af, at en borger ønsker at gøre en forskel for sine medmennesker. En borger har fået den nødvendige hjælp til en daglig udfordring og har et ønske om, at alle i hendes situation får den samme hjælp, som i det her tilfælde er en sensorbaseret glukosemåler. Det har jeg den dybeste respekt for. Tak for det.

Diabetes er ikke blot en sygdom. Det er en daglig udfordring, der kræver opmærksomhed og konstant monitorering af blodsukkeret, hvad der for nogle foregår via en sensorbaseret glukosemåler, men som for de fleste foregår på den gammeldags analoge måde med at stikke sig selv i fingeren med en lillebitte nål op til 12 gange om dagen. For det skal overvåges, altså blodsukkeret, meget ofte. Et stabilt blodsukker er nemlig altafgørende, hvis mennesker med diabetes skal undgå at udvikle alvorlige følgesygdomme som hjerte-kar-sygdomme, nyresvigt, blindhed og amputation.

Derfor er en sensorbaseret glukosemåler faktisk et ret genialt redskab, og det er ikke bare en smart enhed. Det er faktisk en livline for nogle mennesker og et redskab, der giver mennesker med en insulinkrævende diabetes mulighed for at forstå deres krop bedre og for at tage kontrol over og overvåge sig og for at leve et mere uafhængigt liv uden frygten for et ukontrolleret blodsukkerniveau. Man skulle derfor næsten tro, at sådan en glukosemåler er det første, man får udleveret, når man får en diabetesdiagnose, men sådan er virkeligheden desværre ikke.

For kommunerne, der bevilger glukosemålerne, prioriterer forskelligt, så der er langt større chance for at få en sensorbaseret glukosemåler, hvis man bor i Brøndby, end hvis man bor i Albertslund, med mindre man selvfølgelig af egen lomme betaler cirka 10.000 kr., som sådan en koster. Der er der en del mennesker, der kalder for kommunelotteri, og det kan altså ikke have sin rimelighed i et velfærdssystem som vores, hvor der faktisk burde være ens behandling for alle.

Når Sundhedsstrukturkommissionen i løbet af foråret kommer med sine anbefalinger til det fremtidige sundhedsvæsen, ser jeg især frem til, at anbefalingerne kigger på den geografiske ulighed i sundhed, herunder særlig når det gælder forebyggelsesindsatsen. For det er bl.a. forebyggelse, der er nøgleordet, hvis vi skal løse de udfordringer, som vi har i dag i vores sundhedsvæsen. Ved at prioritere forebyggelse højere, får vi mere raske borgere, mindre fortravlet personale, og vi frigør formentlig endda midler, der kan bruges andre steder i vores sundhedsvæsen eller i samfundet som helhed. Og det er det, jeg er på godt gammelt dansk kalder en vind vind-situation.

Moderaterne har stor sympati for borgerforslaget, og som læge forstår jeg virkelig vigtigheden af, både på det personlige plan og på det samfundsmæssige plan, at diabetespatienter får en sensorbaseret glukosemåler. Men vi er også nødt til at anerkende, at midlerne skal følge med ønskerne, og forslaget her indeholder desværre ikke en beskrivelse til finansieringen. Moderaterne kan derfor ikke støtte borgerforslaget, som der foreligger her. Tak for ordet.

Kl. 13:50

Anden næstformand (Jeppe Søe):

Tak til ordføreren. Næste ordfører på talerstolen er fru Kirsten Normann Andersen, Socialistisk Folkeparti.

Kl. 13:51

(Ordfører)

Kirsten Normann Andersen (SF):

Tak for det, og tak til forslagsstillerne for at fremsætte det her borgerforslag. Jeg vil også sige tak til industrien, som er så ufattelig aktiv på velfærdsteknologi. De spiller virkelig vigtig rolle i rigtig mange patienters liv, og det er en vigtig udvikling, for vi vil egentlig helst klare os selv, og den enkelte patient er altså en vigtig ressource her.

Diabetes 1 er en alvorlig kronisk sygdom. Der findes ingen helbredelse, men mange patienter har oplevet de meget alvorlige følgevirkninger, når det har været svært at regulere insulinen. Jeg fulgte selv en familie, hvor forældrene hver anden time i flere år og også om natten måtte stikke i deres lille datters finger for at måle et ustabil blodsukker, fordi alternativet kunne være alvorlige følgevirkninger af for lidt eller for meget insulin. Sådan har virkeligheden nemlig set ud, også for børn.

Med en sensorbaseret glukosemåler kan patienter slippe for at stikke sig i fingrene, uanset om patienten er på indkøb, sidder i toget, er på arbejde eller i skole, for en sensorbaseret glukosemåler kan konstant aflæses og give patienterne den vigtige viden om blodsukkeret. Jeg var derfor utrolig glad for den aftale, vi fik lavet om, at børn med diabetes kunne få en sensorbaseret glukosemåler, og det giver ingen mening, at den form for teknologi ikke skal komme alle andre diabetikere til gavn, for der er både en samfundsøkonomisk og en menneskelig gevinst ved at udbrede teknologiske løsninger, som kan forebygge alvorlig og dyr sygdom og derved også frigøre ressourcer til sundhedsvæsenet.

Det var derfor også et tema for SF, da vi sad i sundhedsforhandlingerne sidste år, hvor nærsygehuse var på dagsordenen, for det næreste sundhedsvæsen er og bliver altså det, hvor patienten kan behandles hjemmefra og i videst mulig udstrækning selv kan klare. Derfor er jeg også begejstret for ny teknologi, som kan overvåge kol-patienter i hjemmet, så de undgår alvorlige forværringer, som kræver indlæggelser, og i stedet kan få hjælp til at skrue lidt op for ilten, før noget går rigtig galt, og jeg er begejstret for, at alvorligt syge nyrepatienter med behov for dialyse i højere grad kan klare dialysen derhjemme, så de slipper for at skulle på sygehuset flere gange om ugen, hvis vi altså bruger teknologien.

Vi afsatte, som ministeren også nævner, en halv milliard til velfærdsteknologi på aftalen sidste år. Det er godt, men det går for langsomt. Jeg synes stadig væk, det er vigtigt at investere klogt i hjælp til selvhjælp i et sundhedsvæsen, som er presset på ressourcer. Derfor vil jeg også bede sundhedsministeren om at redegøre for, i hvilket omfang vi kan sikre, at insulinkrævende diabetikere, som skal måle blodsukker dagligt, med fordel kan få tildelt den her sensorbaserede måler. Det mener vi nemlig stadig væk er sund fornuft. Vi har afsat nogle af pengene. Måske mangler der nogle, men der er altså stadig væk handlinger, der kan gøre en reel forskel, så det bliver spørgsmål, vi kommer til at tage op i den videre udvalgsbehandling. Mon ikke at nogle af de penge, vi aftalte sidste år, kan være med til at række til at løse en del af de elementer, der ligger i det her borgerforslag? Tak for ordet.

Kl. 13:54

Anden næstformand (Jeppe Søe):

Der er en kort bemærkning fra fru Monika Rubin, Moderaterne.

Kl. 13:54

Monika Rubin (M):

Mange tak for talen. Jeg er fuldstændig enig i, at vi skal blive langt bedre til at implementere teknologi i sundhedsvæsenet. I forhold til det konkrete forslag her vil jeg blot høre, om SF har et forslag til, hvor finansieringen skulle komme fra. For det koster jo, tror jeg, ca. 300 mio. kr. om året. Så hvis ordføreren vil uddybe det, tak.

Kl. 13:55

Første næstformand (Leif Lahn Jensen):

Ordføreren.

Kl. 13:55

Kirsten Normann Andersen (SF):

Altså, jeg synes stadig væk, at der er behov for også at få afdækket, præcis hvad det er for nogle patientgrupper, der først og fremmest skal have det her tilbud. Jeg er sikker på, at patienter, som skal stikke sig selv i fingrene, kan være afhjulpet af at have en sensor, hvor man hele tiden kan holde øje med insulinniveauet i tide, og før noget går galt. Og så afsatte vi altså 0,5 mia. kr. til velfærdsteknologi i sundhedsaftalen sidste år, som faktisk er målrettet bl.a. den her form for teknologi. I den sidste ende kommer vi jo også til at spare nogle sundhedsressourcer, hvis vi bruger pengene klogt og bruger den nye teknologi der, hvor der er behov for det.

Kl. 13:55

Første næstformand (Leif Lahn Jensen):

Spørgeren.

Kl. 13:55

Monika Rubin (M):

Tak, men så vidt jeg har forstået, er det 0,5 mia. kr. hen over 6 år, ikke? Men det her koster ca. 300 mio. kr. pr. år. Så det er derfor, jeg spørger, om SF måske har en idé til finansieringsforslag til, hvordan det her kunne udmøntes, simpelt hen. Tak.

Kl. 13:56

Første næstformand (Leif Lahn Jensen):

Ordføreren.

Kl. 13:56

Kirsten Normann Andersen (SF):

Som jeg også sagde i min tale, tror jeg, vi kommer til at bede sundhedsministeren om at redegøre for, hvordan vi kan bruge de her penge på en fornuftig måde. Jeg har ikke set, at vi har afsat 0,5 mia. kr. over 6 år. Men vi tog dem faktisk fra et anlægsbudget. For det er jo en investering i velfærdsteknologi, som skal til, hvis man skal kunne tage det i anvendelse. Så lad os prøve at se på, hvad der er muligt. Under alle omstændigheder sparer det samfundet ressourcer, og man sparer altså også de her priktest. Det skal man lige huske, når man laver de her regnestykker.

Kl. 13:56

Første næstformand (Leif Lahn Jensen):

Der er ikke flere spørgsmål. Vi siger tak til ordføreren. Og så er det hr. Jens Henrik Thulesen Dahl fra Danmarksdemokraterne. Velkommen.

Kl. 13:56

(Ordfører)

Jens Henrik Thulesen Dahl (DD):

Tak for det. Med det her borgerforslag foreslås det, at personer med insulinkrævende diabetes skal sikres ret til at få tildelt en sensorbaseret glukosemåler. Det er en sundhedsteknologi, som kan måle blodsukkeret præcist og bekvemt uden et prik, men ved en lille chip placeret på overarmen. I dag bevilges målerne som behandlingsredskab i regionerne og som et hjælpemiddel i kommunerne. Det foreslås i forslaget, at den sensorbaserede glukosemåler bevilges som behandlingsredskab gennem regionerne, og at der afsættes midler til at sikre, at regionerne kan løfte den økonomiske opgave. Forslaget understøtter på den måde også anbefalingen fra regionernes Behandlingsråd, som anbefaler, at alle voksne med type 1-diabetes tilbydes en sensorbaseret glukosemåler. Men samtidig udvider forslaget også anbefalingen, så type 2-diabetikere også får mulighed for at få tildelt en måler.

Danmarksdemokraterne støtter forslaget, både fordi det er fornuftigt i et samfundsøkonomisk perspektiv, da det vil kunne forebygge indlæggelser og følgesygdomme, hvis flere mennesker med insulinkrævende diabetes får adgang til teknologien, og fordi flere borgere med diabetes vil opleve tryghed og bedre livskvalitet, fordi de ikke skal prikke sig selv i fingeren for at måle blodsukkeret flere gange i døgnet, men nemt kan monitorere deres blodsukker med data fra censoren. Og det er vigtigt, fordi for højt eller for lavt blodsukker medfører en betydelig sundhedsrisiko for mennesker med diabetes.

Alligevel er der i dag stor forskel på, hvor mange der får bevilget glukosemåleren, afhængigt af hvad for en kommune man tilfældigvis er bosat i, og det er åbenlyst forkert, hvad også flere ordførere allerede har nævnt her i dag. Derfor bør opgaven også flyttes fra kommunerne til regionerne, så det kan sikres, at behandlingen er ens over hele landet. Danmarksdemokraterne ønsker et opgør med postnummerlotteriet i sundhedsvæsenet, så adressen på din bopæl ikke er afgørende for kvaliteten af den offentlige velfærd.

Lige præcis på det her område har vi af den grund også inkluderet forslaget om glukosemålere i vores eget finanslovsforslag. I et svar til Danmarksdemokraterne på et udvalgsspørgsmål anslås det, at det vil koste omkring 150 mio. kr. årligt at sikre alle med insulinkrævende diabetes en sensorbaseret glukosemåler. Jeg tror – i forhold til de 300 mio. kr., der er blevet nævnt et par gange – at de 300 mio. kr. også omfatter dem, der i forvejen har en. Det her er så om, at man skal have dem, der ikke har i dag, med. Så på den måde har vi finansieret det i finanslovsforslaget. Som det også er nævnt, er det jo faktisk allerede i nogle af regionerne prioriteret at sætte penge af i 2024, så på den led skulle der i hvert fald samlet set være rigeligt med midler til at få det her gjort.

Derfor håber jeg, vi kan samle et flertal, og jeg håber sådan set også, at vi i forbindelse med udvalgsarbejdet kan arbejde på at skærpe det forslag, der ligger, så vi målrettet også tager højde for den udvikling, der har været i regionernes tilgang og i de behov, der er, så vi kan sikre, at vi hurtigst muligt får det her sat i gang til gavn og glæde for de mennesker med diabetes, som har brug for de her sensorer. Tak for ordet.

Kl. 13:59

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det fru Louise Brown fra Liberal Alliance. Velkommen.

Kl. 14:00

(Ordfører)

Louise Brown (LA):

Tak for det. Diabetes kan ramme alle, og bare i Danmark er der mindst 350.000 danskere, der lever med sygdommen. Ifølge Diabetesforeningen vil der i 2030 være langt over 460.000 danskere, der har sygdommen. Der bliver altså flere og flere. Det bliver vi naturligvis nødt til at tage alvorligt, for det kan være en invaliderende sygdom, hvis ikke den bliver behandlet korrekt. Det viser sig også, at der ret stor forskel på, hvilken behandling man får tilbudt, alt efter hvor i landet man bor, og den går jo altså ikke. Det skal vi have taget hånd om.

Nu er jeg jo ikke læge, men jeg har naturligvis læst op på tingene, og der er jo de her to varianter af diabetes: Type 1-diabetes er ifølge Diabetesforeningen en kronisk autoimmun sygdom, som skal behandles med insulin, da kroppen ikke selv kan producere det. Det anslås, at ca. 35.000 mennesker lever med type 1-diabetes. Så er der type 2-diabetes. Type 2-diabetes er den mest udbredte type af diabetes, og Diabetesforeningen anslår, at der er 333.000 danskere med denne type diabetes. Og det er altså dem, der kommer flere og flere af. Type 2-diabetes skal ifølge Diabetesforeningen behandles med fornuftig kost – altså med fokus på motion, kost og medicin.

Men når nu der er forskel på de her to typer, kan jeg altså godt blive en smule loren ved bare at skære dem alle sammen over en kam. Jeg kender selv en gut, der har lært sin sygdom så godt at kende, at han i dag lever uden den insulin, som han tidligere har benyttet. Han har sluppet insulinen netop ved at lægge sin kost om, og det er også noget af det, som Diabetesforeningen selv peger på som en del af behandlingen. Derfor kan jeg godt blive skeptisk ved blot at give de her sensorbaserede glukosemålere til alle med type 2-diabetes, som så også har den her insulinkrævende diabetes. Og det handler sådan set ikke om, at jeg ikke under de her mennesker det apparat. Jeg mener også bare, det er vigtigt, at andre metoder er afprøvet inden, såsom netop kostomlægning og ændrede motionsvaner, fordi vi jo ved, det gør en forskel i mange tilfælde. Og her er det jo behandleren, som ministeren også nævnte i sin tale, der skal på banen, og derfor er det vigtigt, at behandlingen er ens, uanset hvor i landet man bor. Og det er her, jeg mener vi bør sætte ind i første omgang. Tak for ordet.

Kl. 14:02

Første næstformand (Leif Lahn Jensen):

Der er en enkelt, der har ønsket en kort bemærkning. Fru Kirsten Normann Andersen, værsgo.

Kl. 14:02

Kirsten Normann Andersen (SF):

Tak. Jeg blev bare i tvivl om, hvad ordføreren mener, når hun taler om, at de her målere ikke skal bruges til patienter, som måske kunne have større gavn af en anden type behandling. Altså, vi er enige om, at sensorerne først og fremmest måler blodsukker, og at man skal blive ved med at måle blodsukker, også selv om man er gået i gang med en anden slags behandling, og at man måske også slipper for insulin, hvis man stadig væk har et ustabilt blodsukker, så censoren kan forebygge, at man alternativt skal stikke sig i fingeren hele tiden.

Kl. 14:03

Første næstformand (Leif Lahn Jensen):

Ordføreren.

Kl. 14:03

Louise Brown (LA):

Altså, der skal naturligvis måles blodsukker, men jeg har fået opfattelsen af, at man rent faktisk kan undgå at skulle det så meget, hvis man får styr på sin diabetes i en grad, hvor man ikke nødvendigvis behøver insulin på samme måde, som man gør, hvis man f.eks. har type 1-diabetes.

Jeg har heller ikke lagt mig fast på, om jeg er direkte for eller imod det her forslag, for jeg synes, det er vigtigt, at jeg bliver klogere, og at vi bliver klogere i udvalget. Og der er jo fokus på det, som vi også har hørt. Jeg har også medvirket i nogle debatter hos Diabetesforeningen, hvor vi er blevet fortalt, at regionerne med forskellig hastighed er blevet opmærksomme på det her.

Så jeg vil egentlig bare gerne lære lidt mere og lytte til, hvad Diabetesforeningen siger. Men jeg synes også, det er vigtigt, at vi ikke bare siger, at alle har krav på og ret til alting, hvis der findes andre muligheder.

Kl. 14:04

Første næstformand (Leif Lahn Jensen):

Spørgeren.

Kl. 14:04

Kirsten Normann Andersen (SF):

Det er også blot for forståelsens skyld, for ret beset findes der jo også pumper, der kan docere insulin, hvis man har behov for det. Men her taler vi om måling, altså den vigtige måling, som kan gøre forskellen på, om man får insulinchok eller ej, og at man hele tiden passer på sit blodsukker, uanset hvor man er henne og hvilken slags behandling man får, og at man kan slippe for at skulle stikke sig selv i fingeren med et eller andet interval igen og igen, men altså kan nøjes med at bruge en telefon til at måle sit blodsukker, og det kan man gøre på 10 sekunder. Så det er blot for at høre, om vi taler om det samme.

Kl. 14:04

Første næstformand (Leif Lahn Jensen):

Ordføreren.

Kl. 14:04

Louise Brown (LA):

Det gør vi så nu, eftersom du har præciseret det for mig. Og som jeg siger, er jeg stadig villig til at lytte til, hvad der ellers kommer af bemærkninger og læringer min vej.

Kl. 14:04

Første næstformand (Leif Lahn Jensen):

Vi siger tak til ordføreren. Der er ikke yderligere bemærkninger. Så er det hr. Niels Flemming Hansen fra Konservative Folkeparti. Velkommen.

Kl. 14:04

(Ordfører)

Niels Flemming Hansen (KF):

Mange tak for det, hr. formand. Ja, den skarpe seer vil jo bemærke, at jeg ikke er Per Larsen, som normalt er ordfører på sundhedsområdet; der er dels noget med hårfarven og, kan jeg sige, også vægten. Mit navn er Niels Flemming Hansen, og jeg har diabetes 1. Vi i Det Konservative Folkeparti synes, at det er et rigtig godt forslag, vi her behandler. Det er indiskutabelt, at en velreguleret diabetes er overordentlig vigtig. Det er det først og fremmest for den enkelte diabetiker, og det er det også i forhold til at forebygge følgesygdomme, som drejer sig om nervesystemet, nyresygdomme, blindhed, hjerte-kar-sygdomme, og dertil kan nogle patienter med diabetes udvikle alvorlige fodsår, reduceret blodomløb, som i værste tilfælde kan føre til amputation af tæer, fødder og ben.

Dansk Endokrinologisk Selskab lod selskab anbefaler klart, at alle med type 1-diabetes og nogle typer af diabetes 2, der samtidig har behov for langtidsvirkende insulin og måltidsinsulin, tilbydes sensorbaserede glukosemålere. Og hvad er så en sensorbaseret glukosemåler? Jo, det er en lille chip, der for mit vedkommende sidder oppe på den her skulder. Og jeg også sige, at hver 14. dag ryger den over på den anden skulder, for det er nemlig så tit, som man skifter den. Den gør, at jeg kan tage min mobiltelefon konstant og se, hvad mit blodsukker ligger på. Og jeg kan sige, at på nuværende tidspunkt ligger det på 6,8. Det betyder også, at jeg ikke skal gå og frygte at falde om af lavt blodsukker, og jeg skal heller ikke gå og frygte længere at have for højt blodsukker, som kan medføre endog meget alvorlige sygdomme.

Det er sådan, at når jeg lægger mig til at sove i min lejlighed ovre i Tordenskjoldsgade om aftenen, har jeg, fordi jeg er alene i den lejlighed, en sikkerhed for, at jeg bliver vækket, hvis jeg får lavt blodsukker. Det betyder, at jeg ikke kan risikere at gå hen og dø af det, fordi jeg bliver vækket om natten og kan gå ud og tage min insulin, hvis det er for højt, eller jeg kan gå ud i køleskabet og tage et glas af den Coca-Cola med sukker, som konstant ligger derude. Det har altså gjort min sygdom markant lettere og markant bedre. Heldigvis har nogle regioner prioriteret censorbaserede glukosemålere til alle type 1-diabetikere. Jeg ved ikke, om jeg er mest glad eller decideret taknemlig for at bo i Region Syddanmark i den forbindelse. Jeg ved, at de resterende regioner arbejder på at komme med, men har ikke kunnet finde pengene i budgettet. Det er skidt, og vi Konservative kan kun opfordre regeringen til at prioritere området, så alle i Danmark kan få det samme tilbud.

Vi synes også, at type 2-diabetikere, som har et ønske om det, og som samtidig har behov for langtidsvirkende insulin og måltidsinsulin, tilbydes en censorbaseret glukosemålere, som anbefalet af Dansk Endokrinologisk Selskab. Det bør regeringen prioritere i de borgerlige forhandlinger med regionerne, så de kan sikre lighed i sundhed, og så der ikke kun er de store forskelle i tilbuddet, hvor man bor. Samtidig er det vigtigt at sige, at det jo ikke kun er for den enkelte diabetiker, at det her er væsentligt. Jeg kan hjemme fra mig selv af sige, at for min hustru og mine børn er det også vigtigt, fordi de jo dermed har en sikkerhed for, at jeg har det o.k.

Desværre kan vi ikke støtte forslaget i sin nuværende form, men som sagt opfordrer vi regeringen til at træde i karakter og eventuelt indkalde til forhandlinger på området så hurtigt som muligt. Tak for ordet.

Kl. 14:09

Første næstformand (Leif Lahn Jensen):

Tak. Der er indtil videre en enkelt kort bemærkning, og det er fra hr. Flemming Møller Mortensen. Værsgo.

Kl. 14:09

Flemming Møller Mortensen (S):

Mange tak til ordføreren. Jeg har jo selv påpeget væsentligheden af det her emne. Jeg synes bare, at ordføreren farer lidt hårdt frem ved at sige, at regeringspartierne bør træde i karakter, og at de bør gøre noget. Ordføreren siger også, at han opfordrer regeringen til at prioritere området. Så er mit spørgsmål blot: Har Det Konservative Folkeparti i sit finanslovsforslag for 2024 prioriteret det her område med de nødvendige midler?

Kl. 14:09

Første næstformand (Leif Lahn Jensen):

Ordføreren.

Kl. 14:09

Niels Flemming Hansen (KF):

Det har vi desværre ikke, men det ville vi gerne, og derfor opfordrer vi regeringen til at indkalde til forhandlinger.

Kl. 14:09

Første næstformand (Leif Lahn Jensen):

Spørgeren.

Kl. 14:09

Flemming Møller Mortensen (S):

Det får bare tingene til at klinge en lillebitte smule hult. Det Konservative Parti har ligesom Socialdemokratiet vidst, at det her borgerforslag skulle komme til behandling nu. Jeg synes blot, at det er at stå og sige ét og så gøre det stik modsatte. Men jeg kan garantere, at vi fra socialdemokratisk side prioriterer det her område. Det synes jeg så bare ikke Det Konservative Folkeparti har vist at man gør.

Kl. 14:10

Første næstformand (Leif Lahn Jensen):

Ordføreren.

Kl. 14:10

Niels Flemming Hansen (KF):

Jeg erkender, at det har vi ikke, og det er vi også kede af, kan jeg sige. Men jeg må bare erkende, at når vi som her har at gøre med et emne, som berører mig personligt, så bliver det meget, meget væsentligt for mig.

Kl. 14:10

Første næstformand (Leif Lahn Jensen):

Der er ikke flere korte bemærkninger. Vi siger tak til ordføreren. Så er det fru Runa Friis Hansen fra Enhedslisten. Velkommen.

Kl. 14:10

(Ordfører)

Runa Friis Hansen (EL):

Det er faktisk ikke helt fair at skulle kunne udtale sensorbaseret glukosemåler på sin første dag. Så hvis jeg ikke kan det undervejs, må I tilgive mig.

Enhedslisten støtter dette borgerforslag om, at personer med insulinkrævende diabetes skal have ret til at få tildelt en sensorbaseret glukosemåler. Tak til borgerforslagsstillerne. Det burde jo egentlig ikke være nødvendigt at skulle lave et borgerforslag om at få en behandling, der er behov for, men tak for at råbe os op. Vi stemmer for, fordi der er evidens for, at sensorbaserede glukosemålere er virksomme og til gavn for mennesker med diabetes. Det giver bedre regulering af blodsukkeret og mindre risiko for følgesygdomme. Det giver også en større frihed for mennesker med diabetes.

Vi vil meget gerne gøre op med ulighed i adgangen til den teknologi, der er i dag. Enhedslisten er meget optaget af at mindske ulighed i sundhed, også den geografiske, og her har vi jo netop muligheden for det. Så vi støtter det. Når det så er sagt, bør det ikke være et borgerforslag, der skal til for at afgøre, hvilken ny medicin, teknologi eller behandlingsform der gives i vores offentlige sundhedsvæsen. Det skal ikke være sådan, at patientgrupper skal skaffe 50.000 underskrifter for at få behandling, de har gavn af.

Som jeg sagde indledningsvis, støtter Enhedslisten dette borgerforslag. Tak for ordet.

Kl. 14:12

Første næstformand (Leif Lahn Jensen):

Vi siger tak til ordføreren. Så er det hr. Stinus Lindgreen fra Radikale Venstre. Velkommen.

Kl. 14:12

(Ordfører)

Stinus Lindgreen (RV):

Tak for ordet, formand. Tillykke til forslagsstillerne. Det er jo stadig en bedrift at engagere over 50.000 borgere til at skrive under på et borgerforslag.

Diabetes er en alvorlig kronisk sygdom, der kan give en lang række følgesygdomme. Når man lider af insulinkrævende diabetes, er det nødvendigt løbende at overvåge sit blodsukker, så man kan regulere det. Her er det klart, at det er nemmere og sikrere for den enkelte, hvis det sker automatisk, i stedet for at man flere gange dagligt skal prikke sig i fingeren og lave en blodmåling. Man skal også huske, at hvis man ikke får reguleret sit blodsukker korrekt, er der risiko for endog alvorlige følgevirkninger. Det belaster naturligvis den enkelte borger. Og i disse tider, hvor vi taler så meget om prioriteringer i sundhedsvæsenet, er det oplagt at se på, hvordan vi kan sikre bedre behandling og dermed også forebygge indlæggelser. Det er noget, vi alle sammen vinder på.

Som allerede nævnt af flere, har regionernes Behandlingsråd besluttet, at man skal tilbyde sensorbaserede glukosemålere til borgere med type 1-diabetes i alle landets regioner – også selv om der som nævnt er lidt variation, i forhold til hvor hurtigt man ruller det ud. Det samme gælder dog ikke personer med insulinkrævende type 2-diabetes. Derfor ser vi også i dag en skævhed, i forhold til hvilke borgere med type 2-diabetes der får tilbudt en glukosemåler. Det skaber en ulighed i sundhed, hvor det er ens postnummer, der afgør de sundhedsydelser, man har adgang til. Det er selvfølgelig ikke rimeligt, og derfor har jeg også fuld forståelse for borgerforslaget her.

Ministeren har allerede nævnt, at der i sidste års sundhedsaftale blev sat en pulje af på en halv milliard, der skal bruges til it, teknologi og udstyr til bl.a. at understøtte hjemmebehandling. Det lyder som et oplagt match mellem formål og teknologi, og det kunne måske være en mulig finansieringskilde, hvis man vil gå i den retning.

Jeg har dog en principiel indvending, jeg gerne vil have afklaret. Der er ingen tvivl om den lægefaglige anbefaling fra Dansk Endokrinologisk Selskab. Fordelen for den enkelte borger er tydelig, og der eksisterer en ulighed i sundhed. Men der findes mange andre sygdomsområder og patientgrupper, der har de samme udfordringer. Jeg kan hurtigt komme i tanke om personer, der lider af kronisk hovedpine, eller personer med tvangsoverspisning. Vi har fået belyst, at det lidt mere afgrænsede forslag – nu, hvor vi tilbyder målere til type 1-diabetikere – koster i omegnen af 125 mio. kr. årligt. Det er stadig væk rigtig mange penge, og vi har vel en forpligtelse til at prioritere dem bedst muligt herindefra.

Derfor vil jeg spørge ministeren, om ikke vi kunne få regionernes Behandlingsråd til at se på det her forslag og komme med deres faglige anbefaling for denne patientgruppe. Det mener jeg vil være den mest rimelige proces. Tak for ordet.

Kl. 14:15

Første næstformand (Leif Lahn Jensen):

Der er ingen bemærkninger, så vi siger tak til ordføreren. Så er det hr. Mikkel Bjørn fra Dansk Folkeparti. Velkommen.

Kl. 14:15

(Ordfører)

Mikkel Bjørn (DF):

Tak for ordet. Og tak til initiativtagerne for det her glimrende borgerforslag. Jeg er selv type 1-diabetiker, og det betyder, at jeg flere gange dagligt skal finde udstyret frem og prikke hul i fingeren og måle mit blodsukker. Det er ekstremt vigtigt at få gjort, for hvis ens blodsukker enten er for højt eller for lavt, kan man få det dårligt og i sidste ende risikere at besvime ved lavt blodsukker. På den længere bane er konsekvenserne af ikke at få reguleret sit blodsukker ordentligt mere skræmmende. Det kan føre til hjerte-kar-sygdomme og nyresygdomme. Og nu findes der så teknologi, der gør det lettere for diabetikere at teste og dermed regulere blodsukkeret, nemlig de såkaldte sensorbaserede glukosemålere. De fungerer således, at en sensor placeres på overarmen, og så kan man, som Niels Flemming Hansen også viste, køre sin smartphone hen over sensoren for at få aflæst sine værdier. Det gør det uendelig meget lettere at teste og reguleres sit blodsukker, og derfor mener vi i Dansk Folkeparti, at alle, der har behovet, selvfølgelig også skal have en sensorbaseret glukosemåler.

Udgiften vil ikke være voldsomt stor, og man vil samtidig se besparelser andre steder i systemet, fordi man vil se bedre regulering af blodsukkeret, og det vil derfor også mindske folks risiko for følgesygdomme for diabetikere med behov for insulin. Derfor er det også glædeligt, at alle fem regioner – godt nok i forskelligt tempo – vil implementere Behandlingsrådets anbefaling, som sikrer, at alle voksne med type 1-diabetes få adgang til sensorbaserede glukosemålere.

Derfor er en stor del af ønsket i borgerforslaget sådan set også gået i opfyldelse. Type 1-diabetikere får alle adgang til sensorbaserede glukosemålere. Men der er stadig en gruppe, som har behovet, men som ikke er sikret adgang til sensorbaserede glukosemålere, nemlig gruppen af type 2-diabetikere, der tager insulin flere gange dagligt, og det er en gruppe på omkring 14.200 personer ifølge Diabetesforeningen. Diabeteslæger anbefaler, at også den her gruppe får ret til sensorteknologien, og det vil ifølge foreningen koste 125 mio. kr. årligt at sikre, at denne gruppe også får sensorbaserede glukosemålere. Samtidig vil kommunerne kunne spare i omegnen af 51 mio. kr. årligt i udgifter til testmateriale. Det er altså den her gruppe på 14.200 personer, som det her beslutningsforslag reelt vil få betydning for, og i Dansk Folkeparti støtter vi varmt op om, at også denne gruppe får ret til sensorbaserede glukosemålere. Regeringen har afsat 500 mio. kr. til digitale sundhedsløsninger, som kan hjælpe borgere i hverdagen, og her kunne pengene jo passende findes. Tak for ordet.

Kl. 14:18

Første næstformand (Leif Lahn Jensen):

Vi siger tak til ordføreren. Så er det fru Nikoline Erbs Hillers-Bendtsen fra Alternativet. Velkommen.

Kl. 14:18

(Ordfører)

Nikoline Erbs Hillers-Bendtsen (ALT):

Tak for ordet, formand. I Alternativet støtter vi også borgerforslaget. Vi ønsker, at borgere med diabetes skal have den bedste behandling, vi overhovedet kan tilbyde. Derfor er det også en god idé, at patienter med insulinkrævende diabetes skal sikres ret til at få tildelt en sensorbaseret glukosemåler. I mange regioner er det allerede muligt, men vi ønsker at skabe en større lighed i sundhed, som også skal gælde rent geografisk, for at sikre, at alle har samme muligheder.

Tiltaget vil lette borgere og deres pårørende betydeligt og sikre tryghed, og desuden vil et stabilt blodsukker mindske risikoen for alvorlige følgesygdomme. Det er en forebyggelseslogik, som vi i Alternativet støtter kraftigt op om. Dermed er der også gode argumenter for at støtte forslaget, både af økonomiske årsager, men også sociale årsager, som på sigt vil sikre meget mere forebyggelse og en bedre investering i vores borgeres sundhed. Tak for ordet.

Kl. 14:19

Første næstformand (Leif Lahn Jensen):

Vi siger tak til ordføreren. Så er det hr. Kim Edberg Andersen fra Nye Borgerlige.

Kl. 14:19

(Ordfører)

Kim Edberg Andersen (NB):

Det er et godt forslag, og vi kommer ikke til at støtte det, og hvorfor gør vi ikke det? Jamen det er jo økonomien. Vi skal jo lige have kigget på pengene i det her. Intentionen kan vi sagtens bakke op om. Glukosemålere øger livsværdi, de øger sikkerheden for, at man bliver behandlet i tide, og listen kan laves længere og længere. Der er jo ikke grænser for, hvor positivt man kan sige det. Så er der ulempen, og det er jo, hvad det så koster. I Nordjylland har vi bare lært, at vi hele tiden skal huske lige at spørge, hvad det koster. I sidste ende skal vi huske, at vi politikere har en pose penge, og at når vi bruger penge ét sted, er der nok et andet sted, vi skal finde dem. Jeg ser ikke så gerne, at vi finder dem endnu dybere i borgernes lommer, så der skal jo nogle prioriteringer til.

Jeg er dog bekræftet i, at vi nærmest er enige i Folketinget om, at det er en god idé, og jeg kan mærke, at Socialdemokraterne sidder helt spændt som en fjeder for at få lov at spørge, om vi har taget det med til finanslovsforhandling. Det ved jeg ikke. Sidste år var jeg til finanslovsforhandling, og der gad I ikke lige at ringe og sige, om jeg var ude eller inde efterfølgende. Men hvis I ringer, skal jeg da nok komme med et indspark til det.

Vi skal bare huske som politikere, at med den ene hånd siger vi, at det her er en rigtig god idé, og at der er noget økonomi i det. På den anden side er vi alle sammen ude i pressen og sige, at Wegovy er noget frygteligt noget, men der bliver jeg bare nødt til at sige, at det også er en rigtig god medicin, hvis den bliver taget til de rigtige ting, i de rigtige mængder og for de rigtige patienter. Det bliver det næste beslutningsforslag, vi får, hvis ikke vi gør det her på den gode måde med det, vi siger til de dygtige mennesker, der har skrevet beslutningsforslaget.

Intentionen er god. Jeg køber næsten alle argumenterne, men i Nye Borgerlige vil vi gerne lige se, hvor pengene skal komme fra, og hvad der skal prioriteres væk, når vi får det samlede regnestykke. For der er selvfølgelig også samfundsmæssig økonomi i, at mennesker har velbehandlet diabetes, både i gruppe A og gruppe B. Tak for ordet.

Kl. 14:21

Første næstformand (Leif Lahn Jensen):

Vi takker ordføreren. Så er det hr. Lars Boje Mathiesen, uden for grupperne. Velkommen.

Kl. 14:21

(Privatist)

Lars Boje Mathiesen (UFG):

Tak. Jeg bliver simpelt hen nødt til at hjælpe min wingman og min gamle partikollega Kim Edberg Andersen. Grunden til, at du ikke var til finanslovsforhandlinger sidste år, var, at det var mig, der var det. Så det er forklaringen på det. Der kan jeg så sige, at jeg dér på vegne af NB faktisk havde et forslag med på 3. mia. kr. til en øget årlig bevilling til sundhedsvæsenet. Det kan jo finansiere det her i lang tid. Som sagt havde vi fundet 6 mia. kr., hvor 3 mia. kr. blev brugt på skattelettelser, og 3. mia. kr. blev givet til sundhedsvæsenet. Så der var en forøgelse og en fast årlig forøgelse på 3. mia. kr. til sundhedsvæsenet.

Jeg brugte lige tiden på at kigge lidt på de her borgerforslag. Nu kigger jeg på formanden, og jeg håber, at man tager præcis det her op og får ændret det i forhold til borgerforslagene, så man f.eks. giver en vejledning, for der er ikke en vejledning derinde, hvor der står, at folk skal huske at have finansiering med på forslagene. Ellers skal man i forhold til de her borgerforslag måske lige gøre folk opmærksomme på, atalle partierne afviser dem. Som jeg også sagde ved sidste forslag, kan vi også tage en eller anden principbeslutning om, hvordan vi adresserer det. Jeg synes, det er ærgerligt, at man lige nu bare pr. automatik afviser borgerforslag, hver gang det handler om noget med økonomi. Jeg synes godt, vi kan gøre det bedre. Når vi nu har valgt at modtage borgerforslag, kan vi godt kvalificere dem en anelse mere, end hvad vi gør her. Jeg synes, at hensigten bag borgerforslaget om at sikre de her personer er fornuftig. Jeg synes, det er godt. Man har i det her borgerforslag endda gjort sig den ulejlighed at prøve at finde ud af, hvad det koster. Men det er rigtigt, at der ikke står noget om finansiering, altså hvordan det er finansieret. Man kan sige, at vi jo har et gevaldigt økonomisk råderum. Så måske skulle vi bare komme en opfordring til, at man som finansiering bare kunne skrive det økonomiske råderum. Så kan politikerne jo ikke sige, at der ikke er finansiering med. Så kan man så være enig eller uenig i finansieringen i forhold til det.

Selve forslaget synes jeg er godt. Det er noget, der hjælper rigtig mange mennesker. Man kan jo stille sig selv det spørgsmål, om en af de strukturelle ændringer, som måske vil være god for Danmark, handler om at kigge på regionerne og regionernes opbygning. Altså, når nogle regioner vælger at bruge det her, mens andre ikke gør, så er det måske tid til, når vi er så lille et land, som vi er, at se på, om vi skal have en anden struktur i vores sundhedsvæsen end en, hvor det alt sammen skal være baseret på regioner, som også har store problemer med at tale sammen i forhold til deres computersystemer og alt muligt andet. Jeg synes, der er ved at være så mange eksempler på, at der er ting, der falder imellem stolene på grund af den måde, regionerne arbejder på, og det er administrativt dyrt. Så jeg vil håbe, at den her regering, når man nu laver sådan en sundhedsreform, også har modet til at kigge på regionerne og på deres struktur. Det sker nok ikke, men derfor kan jeg da godt anbefale, at man skal gøre det. Tak.

Kl. 14:24

Første næstformand (Leif Lahn Jensen):

Tak. Der er et enkelt spørgsmål så, og det er fint. Det er til hr. Kim Edberg Andersen. Værsgo.

Kl. 14:24

Kim Edberg Andersen (NB):

Jamen det er bare, fordi jeg ved, at tingene gik stærkt i Nye Borgerlige en overgang. Men jeg bliver bare lige nødt til at korrigere ordføreren. Ordføreren var finansordfører for Nye Borgerlige under 2022-finansloven. Den, jeg var ovre til, var den meget forsinkede fra 2023, der faldt der i juni måned, og der var ordføreren ikke længere medlem af Nye Borgerlige. Derfor ved jeg det, for ellers ville sådan en ung mand og uerfarent folketingsmedlem aldrig nogen sinde blive inviteret over til finansministeren og diskutere det. Jeg er klar over, at det naturligvis ville være hr. Lars Boje Mathiesen. Det var bare for lige at replicere på tidsrammen i det.

Kl. 14:25

Første næstformand (Leif Lahn Jensen):

Ordføreren.

Kl. 14:25

Lars Boje Mathiesen (UFG):

Det er fuldstændig korrekt, og det er også derfor, jeg reagerede, da ordføreren sagde »sidste år«. Det var ikke sidste år, for det var jo i år, man var ovre at forhandle den finanslov. Så derfor er det, jeg siger, korrekt. Hvis han havde sagt, at det var den sidste finanslov, så havde »ordfører« været korrekt, men det gjorde han ikke, for ordføreren sagde »sidste år«, og der var det faktisk mig, der stod der.

Kl. 14:25

Første næstformand (Leif Lahn Jensen):

Spørgeren.

Kl. 14:25

Kim Edberg Andersen (NB):

Det skal naturligvis korrigeres, for ordføreren har fuldstændig ret i, at det var sidste år og ikke den for i år, som faldt i år. Så det har ordføreren ret i. Så er vi enige. Men jeg står nu ved, at de glemte at fortælle, om jeg var ude eller inde eller ville inviteret mig igen.

Kl. 14:25

Første næstformand (Leif Lahn Jensen):

Hr. Lars Boje Mathiesen.

Kl. 14:25

Lars Boje Mathiesen (UFG):

Hr. Kim Edberg Andersen har jo arbejdet sammen med mig længe, og man ved jo, at Lars Boje har ret.

Kl. 14:25

Første næstformand (Leif Lahn Jensen):

Tak til ordføreren.

Da der ikke er flere, som har bedt om ordet, er forhandlingen slut.

Jeg foreslår, at forslaget henvises til Sundhedsudvalget. Hvis ingen gør indsigelse mod dette, betragter jeg det som vedtaget.

Det er vedtaget.

Kl. 14:26

Meddelelser fra formanden

Første næstformand (Leif Lahn Jensen):

Der er ikke mere at foretage i dette møde.

Folketingets næste møde afholdes tirsdag den 14. november 2023, kl. 13.00.

Jeg henviser til den dagsorden, der fremgår af Folketingets hjemmeside. Jeg skal i øvrigt henvise til ugeplanen, der vil fremgå af Folketingets hjemmeside.

Mødet er hævet. (Kl. 14:26).


12. møde

Onsdag den 11. januar 2023 kl. 13.00

Dagsorden

1) Besvarelse af oversendte spørgsmål til ministrene (spørgetid).

1) Til udenrigsministeren af:

Mai Villadsen (EL)

Hvad vil ministeren gøre for at få de danske børn hjem fra Syrien?



(Spm. nr. S 36 (omtrykt). Medspørger: Rosa Lund (EL)).

2) Til justitsministeren af:

Peder Hvelplund (EL)

Hvad mener ministeren om, at Ahmed Samsam, hvis skyld der er sået voldsom tvivl om, fortsat kan risikere at sidde uretmæssigt fængslet, fordi regeringen ikke vil igangsætte en undersøgelse af sagen, til trods for at det blev lovet før folketingsvalget, og frygter ministeren ikke de facto at understøtte justitsmord?

(Spm. nr. S 30. Medspørger: Rosa Lund (EL)).

3) Til justitsministeren af:

Peter Kofod (DF)

Vil ministeren tilkendegive sin holdning til, at danske skatteydere skal betale en benprotese til en dømt pirat, der har været med til at angribe danske soldater?

(Spm. nr. S 47).

4) Til kulturministeren af:

Søren Søndergaard (EL)

Hvad er ministerens generelle holdning til, at der i stigende grad placeres internationale sportsarrangementer i lande, hvor basale menneskerettigheder undertrykkes, og hvor faciliteter i vidt omfang baseres på arbejde under slavelignende forhold, og er ministeren enig i, at Danmark bør bidrage til at imødegå den udvikling?

(Spm. nr. S 49).

5) Til erhvervsministeren af:

Søren Søndergaard (EL)

Finder ministeren det i overensstemmelse med Vækstfondens formål og formulerede politik, at Vækstfonden ejer knap 20 pct. af firmaet BLAST ApS, som i december 2022 stod bag en af verdens største Counter-Strike-turneringer i Abu Dhabi, og at penge fra danske skatteydere ad den vej bidrager til afholdelse af et internationalt sportsarrangement et sted, hvor basale menneskerettigheder undertrykkes, og hvor faciliteter i vidt omfang baseres på arbejde under slavelignende vilkår?

(Spm. nr. S 50, skr. begr.).

6) Til social- og boligministeren af:

Karina Adsbøl (DD)

Hvad mener ministeren om, at der ingen regler er for, hvor lang tid forældre må vente på svar, når de søger hjælp til at passe børn, der er syge og mistrives, og hvad agter ministeren at gøre ved det?


(Spm. nr. S 55, skr. begr. (omtrykt)).

7) Til beskæftigelsesministeren af:

Pelle Dragsted (EL)

Hvorfor vil regeringen tage en fridag fra danskerne?

(Spm. nr. S 37. Medspørger: Victoria Velasquez (EL)).

8) Til beskæftigelsesministeren af:

Victoria Velasquez (EL)

Hvorfor vil regeringen forringe pensionsvilkårene for nedslidte lønmodtagere?

(Spm. nr. S 38. Medspørger: Pelle Dragsted (EL)).

9) Til udlændinge- og integrationsministeren af:

Peter Skaarup (DD)

Er ministeren enig i, at det er et opgør med hjemsendelsespolitikken, når det fremgår af regeringsgrundlaget, at den nye SVM-regering vil give opholdstilladelse til f.eks. unge kvinder fra Syrien, som har mistet deres opholdstilladelse, hvis de uddanner sig inden for områder, hvor der er mangel på arbejdskraft?

(Spm. nr. S 41. Medspørger: Susie Jessen (DD)).

10) Til udlændinge- og integrationsministeren af:

Peter Kofod (DF)

Vil ministeren – med udgangspunkt i de seneste tal fra Sverige, hvorefter to tredjedele af de 5-19-årige i Malmø har indvandrerbaggrund – anerkende eller benægte, at der foregår en befolkningsudskiftning i Malmø, og tilkendegive, hvad ministeren synes om den befolkningsudvikling, der finder sted i Sverige og Malmø?

(Spm. nr. S 46).

11) Til skatteministeren af:

Trine Pertou Mach (EL)

Hvorfor vil regeringen lade virksomhedsarvinger slippe billigere i skat end andre danskere?

(Spm. nr. S 40. Medspørger: Pelle Dragsted (EL)).

12) Til skatteministeren af:

Hans Kristian Skibby (DD)

Er ministeren enig i, at den planlagte passagerafgift på 100 kr. på flyrejser er i strid med regeringens skatte- og afgiftsstop?

(Spm. nr. S 52).

13) Til kirkeministeren af:

Karina Lorentzen Dehnhardt (SF)

Kan ministeren have tillid til konklusionerne i advokatundersøgelsen af krænkelsessagen i Vor Frue Kirke, når man alene har interviewet krænkeren, men hverken anmelderen eller de tre ofre i sagen?

(Spm. nr. S 39, skr. begr.).

14) Til kirkeministeren af:

Karina Lorentzen Dehnhardt (SF)

Mener ministeren, at Kirkeministeriets håndtering af krænkelsessagen om den nu tidligere sognepræst fra Christians Kirke i København har været tilfredsstillende i forhold til de kvinder, der klagede over sognepræstens adfærd, set i lyset af fælleserklæringen fra biskopperne og Landsforeningen af Menighedsråd om håndtering af seksuelle krænkelser i folkekirken?

(Spm. nr. S 51, skr. begr.).

15) Til ministeren for landdistrikter af:

Susie Jessen (DD)

Er ministeren stadig enig i målsætningen fra Venstres udspil »Et stærkt og sammenhængende Danmark« om at placere 5.000 statslige arbejdspladser uden for hovedstadsområdet frem mod 2030?

(Spm. nr. S 45).

16) Til ministeren for landdistrikter af:

Susie Jessen (DD)

Hvordan mener ministeren at det gavner unges uddannelsesmuligheder og velfærden i landdistrikterne, at regeringen vil justere aftalen om udflytning af uddannelser, så den ikke omfatter uddannelserne til sygeplejerske, pædagog, lærer og socialrådgiver, og kan ministeren garantere, at man med ro i maven kan gå videre med planerne om en pædagoguddannelse i Rebild og læreruddannelse i Svendborg med udsigt til støtte fra regeringen?

(Spm. nr. S 48).

17) Til transportministeren af:

Nick Zimmermann (DF)

Er ministeren indstillet på, at der i indeværende valgperiode afsættes penge til en fuldt statsligt finansieret forbindelse over Randers Fjord, der kan fjerne tung trafik og trængsel fra Randers by og aflaste Randersbro?

(Spm. nr. S 43).

18) Til transportministeren af:

Nick Zimmermann (DF)

Hvordan agter ministeren at medvirke til at afhjælpe trængselsproblemerne i Randers by, og anerkender ministeren, at problemerne er affødt af statens manglende lyst til at investere i en bedre infrastruktur omkring Randers?

(Spm. nr. S 44).

19) Til klima-, energi- og forsyningsministeren af:

Søren Egge Rasmussen (EL)

99 borgmestre har den 16. december 2022 skrevet til samtlige folketingsmedlemmer med en opfordring til at ændre på vilkårene for solceller på kommunale tage, således at bureaukrati reduceres og de økonomiske vilkår ændres, for at fremme et potentiale med opsætning af 1 GW solceller på kommunale tage som et effektivt redskab i kommunernes grønne omstilling, vil ministeren tage initiativ til at imødekomme de mange borgmestres opfordring herom?

(Spm. nr. S 29 (omtrykt)).

20) Til klima-, energi- og forsyningsministeren af:

Signe Munk (SF)

Hvornår planlægger ministeren at fremlægge nye klimatiltag, som kan lukke mankoen i forhold til 2025-målet, og har ministeren gjort sig nogle tanker om, hvad disse tiltag kan omfatte?

(Spm. nr. S 35, skr. begr.).

Kl. 13:00

Meddelelser fra formanden

Første næstformand (Leif Lahn Jensen):

Mødet er åbnet.

I dag er der følgende anmeldelse:

Leif Lahn Jensen (S), Lars Christian Lilleholt (V), Henrik Frandsen (M), Karina Lorentzen Dehnhardt (SF), Peter Skaarup (DD), Ole Birk Olesen (LA), Mai Mercado (KF), Peder Hvelplund (EL), Martin Lidegaard (RV), Helene Liliendahl Brydensholt (ALT), Peter Seier Christensen (NB), Peter Kofod (DF) og Aaja Chemnitz (IA):

Beslutningsforslag nr. B 15 (Forslag til folketingsbeslutning om, at dansk politi skal kunne bruge genetisk slægtsforskning i efterforskning af drab og grov personfarlig kriminalitet (borgerforslag)).

Titlerne på den anmeldte sag vil fremgå af www.folketingstidende.dk (jf. ovenfor).

Venstres folketingsgruppe har meddelt mig, at den til Danmarks Nationalbanks repræsentantskab har udpeget medlemmer af Folketinget Morten Dahlin (V), Hans Andersen (V) og Torsten Schack Pedersen (V) som medlemmer for den resterende del af indeværende funktionsperiode i stedet for medlemmer af Folketinget Jacob Ellemann-Jensen (V), Troels Lund Poulsen (V) og Sophie Løhde (V), der alle blev udpeget til ministre den 15. december 2022.

De pågældende er herefter valgt.

Det eneste punkt på dagsordenen er:

1) Besvarelse af oversendte spørgsmål til ministrene (spørgetid).

Kl. 13:01

Første næstformand (Leif Lahn Jensen):

Det første spørgsmål er til udenrigsministeren af fru Mai Villadsen, Enhedslisten.

Kl. 13:02

Spm. nr. S 36 (omtrykt)

1) Til udenrigsministeren af:

Mai Villadsen (EL) (medspørger: Rosa Lund (EL)):

Hvad vil ministeren gøre for at få de danske børn hjem fra Syrien?



Første næstformand (Leif Lahn Jensen):

Jeg vil bede fru Mai Villadsen om at læse spørgsmålet op. Værsgo.

Kl. 13:02

Mai Villadsen (EL):

Tak for det. Spørgsmålet lyder: Hvad vil ministeren gøre for at få de danske børn hjem fra Syrien?

Kl. 13:02

Første næstformand (Leif Lahn Jensen):

Udenrigsministeren.

Kl. 13:02

Udenrigsministeren (Lars Løkke Rasmussen):

Tak for spørgsmålet. Altså, med ærlighed kommer man længst, og derfor vil jeg bare sige, at vi jo har dannet en ny regering, og at vi har forhandlet et ret fyldestgørende regeringsgrundlag, men vi har ikke forholdt os til alle spørgsmål, og det betyder, at spørgsmålet om de tilbageværende danske børn i al Roj-lejren i det nordøstlige Syrien er et af de spørgsmål, som regeringen fortsat mangler at sætte to streger under.

Jeg kan så sige, at jeg grundlæggende har den samme holdning, som jeg hele tiden har givet udtryk for. Jeg må så også ærligt sige, at jeg fornemmer, at de to andre partier i regeringen fortsat også har de samme holdninger, som de tidligere har givet udtryk for. Og nu er situationen jo den, at det parti, jeg repræsenterer, indgår i en regering med to andre partier, som skal have fundet en regeringsposition også i denne sag.

Kl. 13:03

Første næstformand (Leif Lahn Jensen):

Spørgeren.

Kl. 13:03

Mai Villadsen (EL):

Tak til ministeren for det meget ærlige og åbne svar. Jeg havde også forventet det samme. For hr. Lars Løkke Rasmussen og Moderaterne har jo hele vejen igennem været meget klare i den her sag: De danske børn skal hjem fra Syrien. Man har udtalt:

Om fornødent må deres mødre følge med, for danske børn er danske børn, og de skal selvfølgelig hjem. 

Derfor forstår jeg heller ikke, hvorfor Moderaterne ikke har vægtet det højere i de forhandlinger, der har været om at danne en ny regering. Ministeren har jo selv sagt, at de her børn har krav på at komme hjem, og at det er et spørgsmål om, hvor langt vi trækker pinen ud, og at det er forfærdeligt for dem, at den bliver trukket så langt ud. Og qua det, at I har været med til som parti at danne den her regering, uden at der er truffet afgørelse i den her sag, så bliver pinen trukket længere ud for de her børn.

Så hvorfor har Moderaterne, selv om man har den her position, tilladt en regering at blive dannet, uden at man har besluttet sig i den her sag?

Kl. 13:04

Første næstformand (Leif Lahn Jensen):

Ministeren.

Kl. 13:04

Udenrigsministeren (Lars Løkke Rasmussen):

Tak for det. Nu kan spørgeren jo ikke have nogen dybere indsigt i, præcis hvad vi har forhandlet om, og hvordan vi har drøftet også de her spørgsmål. Jeg kan bare sige – og det bliver repetitivt – at den position, jeg har haft, som jo har forekommet mig at være lige så klar som Enhedslistens, grundlæggende er en position, som mit parti fortsat har, og for nærværende har de to andre partier, der indgår i regeringen, også deres positioner. Men der er ikke truffet nogen endelig beslutning om en samlet regeringsposition i denne sag. Det vil der blive på et tidspunkt, og jeg tilbyder også gerne at være i dialog med Enhedslisten og andre partier i Folketinget, som også historisk har været inde over de beslutninger, der førte til, at nogle børn kom hjem.

Kl. 13:05

Første næstformand (Leif Lahn Jensen):

Tak. Ordføreren.

Kl. 13:05

Mai Villadsen (EL):

Jamen jeg værdsætter åbenheden og ønsket om dialog, og den vil vi rigtig gerne gå ind i. Problemet er jo bare, som ministeren selv har udtalt mange gange, at det her bliver værre dag for dag. Det er en stor udfordring – sundhedsmæssigt for de her børn og sikkerhedsmæssigt for Danmark – og derfor bliver man nødt til at handle i den her sag.

Derfor vil jeg gerne fastholde ministeren på spørgsmålet om, hvordan man som formand for Moderaterne har kunnet lade den her regering blive dannet, uden at der har været afklaring på et spørgsmål, som i hvert fald for rigtig mange forekom at være meget centralt for netop jeres parti.

Kl. 13:05

Første næstformand (Leif Lahn Jensen):

Ministeren.

Kl. 13:05

Udenrigsministeren (Lars Løkke Rasmussen):

Tak for det. Jamen det kunne jo eventuelt være, fordi en afklaring i det forløb havde ført til en, set med mine øjne, forkert beslutning. Jeg er i øvrigt nødt til at sige – og det er ikke for at skærpe nogen tone her – at Enhedslisten var parlamentarisk grundlag for den tidligere regering i 1.167 dage uden at få håndteret den her sag. Jeg har været minister i 27 dage. Og jeg takker selvfølgelig for den store tiltro, eller hvad det nu er, der ligger bag det her pres på mig, men det er ligesom sådan, blandingsforholdene er her.

Jeg gentager, hvad jeg har sagt: Min holdning er uændret, og det er for nærværende også de to andre partiers. Der er en proces i gang, så der kan sikres en samlet regeringsposition i denne sag.

Kl. 13:06

Første næstformand (Leif Lahn Jensen):

Tak. Så har vi en medspørger. Fru Rosa Lund, værsgo.

Kl. 13:06

Rosa Lund (EL):

Tak. Tak til udenrigsministeren for, at vi endnu en gang, har jeg lyst til at sige, kan få lov til at diskutere det her spørgsmål. Sidst udenrigsministeren og jeg talte om det her, var i det DR-program, der hedder »Debatten«. Det var i marts 2021, tror jeg nok – deromkring. Der skete der det mærkelige, at udenrigsministeren og jeg stod på samme side, fordi vi synes, at de her børn skal hjem, og vi synes også, at deres mødre skal hjem. Derfor har jeg stadig væk bare en lille smule svært ved at forstå, når udenrigsministeren nu sidder i den magtfulde position, som udenrigsministeren sidder i nu, hvorfor de her børn så egentlig ikke er på vej ind i en flyvemaskine og på vej til Danmark.

Kl. 13:07

Første næstformand (Leif Lahn Jensen):

Ministeren.

Kl. 13:07

Udenrigsministeren (Lars Løkke Rasmussen):

Jeg sidder muligvis i en magtfuld position, men det gør jeg så i en regering, der består af tre partier, som – hvis man kan sin politiske historie – har haft to forskellige synspunkter i den her sag. Og det synspunkt, de to af partierne har haft, har de så i øvrigt delt med et antal partier i Folketinget, der, så vidt jeg kan regne, fortsat udgør et flertal i Folketingssalen. Det kan man så give op over for, eller man kan lade nogle ting stå åbne. Jeg glæder mig sådan set over, at regeringen ikke for nærværende endnu har en position i den her sag, fordi det sådan set åbner muligheden for, at det kan regeringen få – og det åbner i hvert fald også teoretisk muligheden for, at den position, som regeringen kan indtage, er en anden end den, der historisk har været indtaget.

Kl. 13:08

Første næstformand (Leif Lahn Jensen):

Spørgeren.

Kl. 13:08

Rosa Lund (EL):

Det er fuldstændig rigtigt, at det åbner en mulighed for, at regeringen kan indtage en anden position. Der vil jeg da bare hjælpe udenrigsministeren lidt på vej, for nu er det jo sådan, at der er faldet en dom ved Den Europæiske Menneskerettighedsdomstol, som helt klart afgør, at de her børn har krav på at være i Danmark. Den afgør det helt klart. Så det er ikke engang et spørgsmål om politik, og hvad vi mener, og hvad vi går og tænker og synes; det er et spørgsmål om jura. Udenrigsministeren og alle de andre ministre i regeringen ved jo godt lige så vel som jeg, at Den Europæiske Menneskerettighedsdomstol juridisk står over f.eks. byretten og Højesteret i Danmark. Så det er da en lille hjælp på vejen, vil jeg sige, til de her børn.

Kl. 13:08

Første næstformand (Leif Lahn Jensen):

Ministeren.

Kl. 13:08

Udenrigsministeren (Lars Løkke Rasmussen):

Jamen jeg takker for hjælpen så, hvis det er sådan, det er tænkt. Jeg er bare nødt til at sige, at hvis det handler om at få hjælp til, hvordan man udnytter sin styrkeposition til at få truffet rigtige beslutninger, er det jo tankevækkende, at Enhedslisten i 1.267 dage var i den position, hvor man sådan set holdt den tidligere regering i live uden at kunne få håndteret den her sag, og nu altså i virkeligheden indirekte klandrer mig, som har været minister i 27 dage, for ikke at have fået det løst.

Jeg er helt opmærksom på den sag, der er afgjort ved Domstolen. Der er også en anden sag med dissens. Jeg tror desværre ikke, det er helt så entydigt, som der bliver lagt op til her. Men det er nogle af de ting, der må veje med, når der skal tilvejebringes et beslutningsgrundlag for, at den her regering kan træffe en samlet beslutning om, hvad regeringens position er i den her sag.

Kl. 13:09

Første næstformand (Leif Lahn Jensen):

Tak. Så har spørgeren, Mai Villadsen, et enkelt spørgsmål mere. Værsgo.

Kl. 13:09

Mai Villadsen (EL):

Tak. Tilbage står jo, at de her børn får det værre dag for dag. Sundhedsmyndighederne anbefaler, at de kommer hjem, fordi det er nærmest potentielt livstruende for dem at være dernede. Efterretningstjenesterne siger, at det er farligt for Danmark, og på trods af det har den her regering ikke truffet nogen afgørelse i sagen. Så derfor vil jeg gerne bruge mit sidste spørgsmål på at spørge udenrigsministeren: Hvornår kan vi forvente det? Hvad er tidsperspektivet i den her sag? Taler vi om uger, måneder eller år, før der kommer en afklaring?

Kl. 13:10

Første næstformand (Leif Lahn Jensen):

Ministeren.

Kl. 13:10

Udenrigsministeren (Lars Løkke Rasmussen):

Tak for det. Altså, sundhedsmyndighedernes anbefaling er mig bekendt jo den samme, som den hele tiden har været. Den førte så til det resultat, der var historisk. Der bliver brug for, at regeringen relativt snart får en regeringsposition i den her sag, og antydningsvis – det lå jo også i spørgsmålet før fra medspørgeren om domstolsafgørelse – kan man sige, at der kan være mange elementer, som det kan give mening lige at få samlet op på: sundhedssituationen, retspraksis, andre landes håndtering af de her spørgsmål, hvilket heller ikke står stille, historiske sikkerhedsvurderinger, der eventuelt kan opdateres.

Så der kan være meget, der med fordel lige kan samles op, inden man træffer en endelig beslutning, som jo så, teoretisk, kan falde ud på flere forskellige måder: enten at den nye regering samlet indtager den samme position, som den tidligere regering gjorde, eller at den nye regering samlet set indtager en anden position, end den tidligere regering gjorde.

Kl. 13:11

Første næstformand (Leif Lahn Jensen):

Spørgsmålet er hermed afsluttet. Jeg siger tak til udenrigsministeren.

Det næste spørgsmål er til justitsministeren af hr. Peder Hvelplund.

Kl. 13:11

Spm. nr. S 30

2) Til justitsministeren af:

Peder Hvelplund (EL) (medspørger: Rosa Lund (EL)):

Hvad mener ministeren om, at Ahmed Samsam, hvis skyld der er sået voldsom tvivl om, fortsat kan risikere at sidde uretmæssigt fængslet, fordi regeringen ikke vil igangsætte en undersøgelse af sagen, til trods for at det blev lovet før folketingsvalget, og frygter ministeren ikke de facto at understøtte justitsmord?

Første næstformand (Leif Lahn Jensen):

Værsgo at læse spørgsmålet op.

Kl. 13:11

Peder Hvelplund (EL):

Tak for det, formand. Spørgsmålet lyder som følgende: Hvad mener ministeren om, at Ahmed Samsam, hvis skyld der er sået voldsom tvivl om, fortsat kan risikere at sidde uretmæssigt fængslet, fordi regeringen ikke vil igangsætte en undersøgelse af sagen, til trods for at det blev lovet før folketingsvalget, og frygter ministeren ikke de facto at understøtte justitsmord?

Kl. 13:12

Første næstformand (Leif Lahn Jensen):

Værsgo til justitsministeren.

Kl. 13:12

Justitsministeren (Peter Hummelgaard):

Mange tak for ordet, og også tak til spørgeren for spørgsmålet. Jeg vil gerne indledningsvis understrege, at det er regeringens klare opfattelse, at vi har behov for stærke efterretningstjenester, som der kan være tillid til, og som også har de rette rammer til at udføre deres arbejde. En grundlæggende betingelse for at have effektive efterretningstjenester, som kan beskytte samfundet og det åbne demokrati, er, at ikke alt kan lægges åbent frem. Der er derfor også meget snævre rammer for, hvad der både konkret og generelt kan siges offentligt om efterretningstjenesternes arbejdsmetoder og sager på deres område.

Samtidig skal der i et demokrati som det danske naturligvis føres tilstrækkeligt tilsyn og tilstrækkelig kontrol med vores efterretningstjenester, herunder parlamentarisk kontrol. Og helt generelt er det sådan, at rammerne for efterretningstjenesternes arbejde er fastsat i henholdsvis PET-loven og FE-loven, der også indeholder bestemmelser om Tilsynet med Efterretningstjenesterne. Herudover har Folketinget som bekendt nedsat et udvalg vedrørende efterretningstjenesterne, populært kaldet Kontroludvalget, som har til formål at have indseende med efterretningstjenesternes arbejde. Det er fortroligt, hvad der drøftes i udvalget.

Det er nu engang de spilleregler, som Folketinget har vedtaget med henblik på at balancere hensynet til den fornødne kontrol med efterretningstjenesterne og hensynet til hemmeligholdelse af tjenesternes arbejde. Og det er jo grundlæggende paradokset på det her område – at forsvaret af vores åbne demokrati i visse sammenhænge kræver en vis grad af lukkethed. Jeg kan derfor heller ikke hverken be- eller afkræfte de oplysninger, som har været fremme i medierne om den pågældende sag, som spørgeren henviser til, og jeg må i stedet henvise til den fælles udtalelse om efterretningstjenesternes kildearbejde, som PET og FE offentliggjorde den 22. december sidste år.

Sager på efterretningstjenesternes område kan naturligvis give anledning til stor offentlig interesse, og når efterretningstjenesterne, justitsministeren og forsvarsministeren kun i meget begrænset omfang kan kommentere på sådanne sager, kan der jo selvfølgelig også i den offentlige debat opstå et tomrum i forhold til fakta – et tomrum, som kan munde ud i kritik og spekulationer. Og der kan være forhold, der set udefra kan se underlige ud. Men det er nu engang en præmis for efterretningstjenesternes arbejde.

Kl. 13:14

Første næstformand (Leif Lahn Jensen):

Tak. Spørgeren.

Kl. 13:14

Peder Hvelplund (EL):

Tak for svaret. Jeg synes bare, det er vigtigt at understrege det helt fundamentale i den her sag, for det handler jo om, at hvis der er tale om personer, som sidder fængslet på et urigtigt grundlag, altså et justitsmord, så er der selvfølgelig en forpligtigelse til at forhindre det.

Hvis vi lige skal rekapitulere, udtalte justitsministeren efter regeringsdannelsen, at regeringen ikke havde fundet anledning til at igangsætte en undersøgelse. Og hvis vi bare lige ser på, hvad der er sket i forløbet, så ved vi – ved vi – at der har været forhandlinger mellem PET og FE og Samsams advokat omkring de betingelser, hvorunder han sidder fængslet, og baggrunden for det. Formentlig har det også betydet, at Samsam er blevet tilbudt et kontantbeløb i fængslet. Vi ved også, at tidligere minister hr. Claus Hjort Frederiksen har sagt, at der foregik et abekastningsspil mellem FE og PET. Og vi ved også, at der har været rejst alvorlige anklager mod Samsam – alvorlige anklager, altså § 114 – som ikke er blevet efterforsket, men som bare er blevet skrinlagt. Vi ved også, at konsekvenserne af det her er, at der er betydelige indikationer på, at der har været et samarbejde mellem PET eller FE og Samsam.

Billedlig talt vælter skeletterne ud af skabet, og de fortsætter med at gøre det. Og konsekvenserne af det er jo temmelig alvorlige. Altså, vi taler om en borger, som muligvis sidder fængslet på nu efterhånden femte år på et muligt urigtigt grundlag, altså et justitsmord. Mener justitsministeren og regeringen, og er det regeringens holdning, at de her indikationer betyder, at der ikke er anledning til at få undersøgt den her sag?

Jeg kan jo ikke drage konklusionerne. Jeg ved ikke, hvad der er sket. Men jeg ved, at konsekvenserne ved, at vi ikke undersøger det, er temmelig dramatiske. Så er det regeringens holdning, at der ikke er anledning til at få det her undersøgt?

Kl. 13:16

Første næstformand (Leif Lahn Jensen):

Ministeren.

Kl. 13:16

Justitsministeren (Peter Hummelgaard):

Som jeg sagde i min besvarelse af spørgsmålet, kan jeg som justitsminister hverken be- eller afkræfte de oplysninger, der har været fremme i medierne om den her sag. Herudover har Folketinget som bekendt besluttet – og det ved jeg er spørgeren bekendt – at sager, der vedrører efterretningstjenesternes arbejde, hører til i Kontroludvalget, hvor der også er særlige rammer, bl.a. i forhold til fortrolighed.

Endelig vil jeg mere generelt – også i forhold til den logik, der synes at præge debatten – gentage noget af det, som efterretningstjenesterne tidligere har oplyst i deres udtalelse den 22. december, nemlig at efterretningstjenesterne ligesom alle andre danske myndigheder skal agere inden for lovens rammer, ligesom det jo helt generelt også er sådan, at de almindelige strafferetlige regler også finder anvendelse for personer, som fungerer eller har fungeret som kilder for efterretningstjenesterne.

Kl. 13:17

Første næstformand (Leif Lahn Jensen):

Spørgeren.

Kl. 13:17

Peder Hvelplund (EL):

Men det gør jo netop noget ved tilliden, når der bliver rejst en betydelig tvivl om, hvorvidt det her er foregået inden for lovens rammer. Det bør da give anledning til, at man så også siger, at det her skal vi have undersøgt. Og mens justitsministeren siger, at PET og FE ikke kan oplyse om det samarbejde, der foregår, har DR jo tidligere afsløret, at det har PET netop gjort tidligere. Altså, det er en sag tilbage fra 2013, som handlede om narkotikasalg og våbenbesiddelse, hvor PET netop er inde og lave en skriftlig erklæring på, at der har været et samarbejde.

Så det er jo ikke, fordi det ikke kan lade sig gøre, og vi taler altså her om en borger, som muligvis sidder fængslet på et urigtigt grundlag, altså et muligt justitsmord. Det bør da give anledning til, at man får det her undersøgt med de respektive hensyn, der er, til, at efterretningstjenesterne selvfølgelig skal kunne fungere.

Kl. 13:18

Første næstformand (Leif Lahn Jensen):

Ministeren.

Kl. 13:18

Justitsministeren (Peter Hummelgaard):

Jamen jeg kan, som spørgeren jo korrekt refererer, gentage, at regeringen ikke har fundet anledning til at nedsætte en undersøgelseskommission i forhold til de mediehistorier, der har været fremme, om den her sag. Det er regeringens opfattelse, at det her spørgsmål om efterretningstjenesternes eventuelle nærmere ageren i den omtalte sag bør behandles inden for de rammer, der i lovgivningen er fastsat for indsigt, tilsyn og kontrol.

Kl. 13:18

Første næstformand (Leif Lahn Jensen):

Så har vi en medspørger, og det er fru Rosa Lund. Værsgo.

Kl. 13:18

Rosa Lund (EL):

Tak for det. Jeg vil egentlig bare følge op, for justitsministeren ved jo lige såvel som jeg og alle andre, at tilliden til et retssamfund er afgørende for, at det kan fungere. Og derfor vil jeg gerne med hensyn til retssikkerheden høre, hvad argumentet er for, at man ikke vil undersøge det her, for ministeren interesserer sig jo – ligesom jeg og store dele af befolkningen, må man bare sige – for den her sag og vil gerne vide, hvad der er op, hvad der er ned, hvad der er foregået.

Så derfor vil jeg gerne vide: Hvad er argumentet for, at man ikke vil undersøge det?

Kl. 13:19

Første næstformand (Leif Lahn Jensen):

Ministeren.

Kl. 13:19

Justitsministeren (Peter Hummelgaard):

Som jeg refererede før, er det først og fremmest sådan, at det er en præmis for efterretningstjenesternes arbejde, at der er en meget høj grad af fortrolighed omkring det arbejde, som efterretningstjenesterne udfører – og den fortrolighed betyder jo altså også, at når efterretningstjenesterne selv, justitsministeren, forsvarsministeren og andre kun i meget begrænset omfang kan kommentere på sådanne sager, vil der i den offentlige debat også opstå et tomrum i forhold til fakta og i nogle tilfælde også misforståelser.

På baggrund af det har regeringen ikke fundet anledning til, at der skal nedsættes en særlig undersøgelseskommission omkring det her konkrete sagsforløb, men at det i stedet skal ske inden for rammerne af det, der er fastsat i lovgivningen.

Kl. 13:20

Første næstformand (Leif Lahn Jensen):

Spørgeren.

Kl. 13:20

Rosa Lund (EL):

Så lad mig prøve at spørge anderledes: Hvordan vil regeringen og ministeren genetablere tilliden til retsstaten? Det er jo noget af det, der kendetegner et demokrati allermest. Ministeren var selv inde på i sin første besvarelse til min kollega hr. Peder Hvelplund, at præmissen for et demokrati er et stærkt retssamfund. Hvis tilliden til det retssamfund og det retssystem ikke er der, er retssystemet der heller ikke. Så hvad vil man gøre for at genetablere den tillid, som i den grad ikke er der i sagen om Ahmed Samsam, som jo selv både til DR og til Berlingske og til andre medier siger, at han sidder fængslet uskyldigt dømt? Det er jo gift for et retssamfund, og det tror jeg godt justitsministeren ved.

Kl. 13:20

Første næstformand (Leif Lahn Jensen):

Ministeren.

Kl. 13:20

Justitsministeren (Peter Hummelgaard):

Tak for det. Jeg er ikke uenig med spørgeren i, at tillid er meget, meget afgørende. Jeg har omvendt heller ikke nogen som helst grund til at tro, at der ikke også skulle være tillid i den her sag. Jeg synes, man endnu engang skal hæfte sig ved, hvad det var, der også fremgik af den fælles udtalelse, der blev udsendt i slutningen af december, nemlig at selvfølgelig skal efterretningstjenesterne overholde spillereglerne, men det betyder også, at uanset hvilke kilder eller øvrige som efterretningstjenesterne eventuelt måtte bruge som led i deres arbejde, har disse også en forpligtelse til at overholde de strafferetlige regler.

Kl. 13:21

Første næstformand (Leif Lahn Jensen):

Tak. Så er det spørgeren, hr. Peder Hvelplund, med et enkelt spørgsmål. Værsgo.

Kl. 13:21

Peder Hvelplund (EL):

Tak for det. Jeg vil egentlig bare spørge ministeren om to ting: Det første er om, at det jo er dokumenteret, at der har været forhandlinger mellem FE og PET og Samsams advokat og Samsam om det samarbejde, der har været, og den fængsling, han befinder sig i nu. Jeg skal bare høre ministeren, om ministeren ikke mener, det kunne give anledning til, at man i hvert fald fik undersøgt, hvad det er, der foreligger her, for det er jo næppe sædvanligt, at der foregår sådanne forhandlinger mellem FE og PET og en indsat.

Det andet spørgsmål er bare om, at justitsministerens kollega, den tidligere justitsminister Mattias Tesfaye, jo sagde, at regeringen var fuldstændig åbne over for at få undersøgt det her. Skal det her tages som udtryk for regeringens fortolkning af åbenhed, at man umiddelbart bagefter siger, at der ikke er anledning til at undersøge det?

Kl. 13:22

Første næstformand (Leif Lahn Jensen):

Ministeren.

Kl. 13:22

Justitsministeren (Peter Hummelgaard):

Jeg tror, jeg vil gentage det, som jeg allerede har sagt: Regeringen har ikke fundet anledning til at undersøge den her sag i forhold til de mediehistorier, der har været bragt. Og det er, fordi det er regeringens opfattelse, at spørgsmål om efterretningstjenesternes eventuelle nærmere ageren i den omtalte sag bør blive behandlet inden for de rammer, der efter lovgivningen er fastsat for indsigt, tilsyn og kontrol.

Kl. 13:23

Første næstformand (Leif Lahn Jensen):

Så siger jeg tak til spørgeren.

Det næste spørgsmål er også til justitsministeren og er af hr. Peter Kofod.

Kl. 13:23

Spm. nr. S 47

3) Til justitsministeren af:

Peter Kofod (DF):

Vil ministeren tilkendegive sin holdning til, at danske skatteydere skal betale en benprotese til en dømt pirat, der har været med til at angribe danske soldater?

Første næstformand (Leif Lahn Jensen):

Værsgo.

Kl. 13:23

Peter Kofod (DF):

Tak for det, formand. Vil ministeren tilkendegive sin holdning til, at danske skatteydere skal betale en benprotese til en dømt pirat, der har været med til at angribe danske soldater?

Kl. 13:23

Første næstformand (Leif Lahn Jensen):

Ministeren.

Kl. 13:23

Justitsministeren (Peter Hummelgaard):

Tak for ordet, og også tak til spørgeren for spørgsmålet. Og lad mig med det samme slå fast, at hverken jeg eller regeringen ønsker, at formodede udenlandske kriminelle kommer til Danmark. Det gælder selvfølgelig også formodede pirater.

Derfor besluttede min forgænger også at pålægge anklagemyndigheden at meddele tiltalefrafald til tre af de fire formodede pirater, som i efteråret 2021 blev taget til fange om bord på den danske fregat »Esbern Snare«. Men som følge af de skader, den fjerde af de tilfangetagne formodede pirater havde pådraget sig i forbindelse med skudvekslingen med de danske soldater, var der ikke andre muligheder end at tage ham til Danmark. Det har medført en række udgifter i forbindelse med bl.a. rejsen til Danmark og den efterfølgende straffesag mod den pågældende. Det er udgifter, vi hellere havde været foruden.

Omvendt blev den daværende regering sammen med et bredt flertal i Folketinget, herunder også spørgerens parti, i maj 2021 enige om, at der skulle sendes et dansk bidrag til Guineabugten med henblik på piratbekæmpelse. Det fremgik faktisk også direkte af bemærkningerne til beslutningsforslaget dengang, at det ikke kunne udelukkes, at det ville blive nødvendigt at foretage frihedsberøvelse, og det siger jo sig selv, at en sådan frihedsberøvelse og også eventuel efterforskning vil være forbundet med omkostninger.

Derfor har det været nødvendigt for myndighederne at afholde en række udgifter i forbindelse med sagen som følge af de formodede piraters skud mod danske soldater. Tak for ordet.

Kl. 13:24

Første næstformand (Leif Lahn Jensen):

Spørgeren.

Kl. 13:24

Peter Kofod (DF):

Tak for besvarelsen. Altså i et børneeventyr i de gode gamle dage – fristes man til at sige – var pirater jo nogle, der gik planken ud, når man fik fat i dem. Jeg kan så forstå, at når Danmark er på piratjagt, fanger vi nogle, og dem sætter vi fri uden rettergang, uden nogen form for retfærdighed, der sker fyldest i den sammenhæng. Den sidste hiver vi så til Danmark og forærer en åbenbart dyr benprotese. Man har svært ved at komme af med vedkommende igen, selv om han jo skal sendes hjem, han skal ikke være i Danmark permanent. Og i virkeligheden må jeg sige, at det jo er en stor rodebutik. Altså, det er jo en rodebutik, at Danmark sender sådan en mission af sted, at man lige pludselig står med pirater, og at man ikke kan slippe af med dem. Den ene mangler et ben og skal have en protese, vi kan ikke slippe af med vedkommende igen. Så derfor vil jeg bare spørge, og det skal være et sådan meget tilforladeligt åbent spørgsmål: Minister, kan vi lære noget af det her til fremtiden?

Kl. 13:25

Første næstformand (Leif Lahn Jensen):

Ministeren.

Kl. 13:25

Justitsministeren (Peter Hummelgaard):

Jeg tror egentlig, jeg vil tillade mig at svare på nogle af de i hvert fald indledende bemærkninger, der fremgår af spørgsmålet, ikke? For når vedkommende er endt i Danmark, er det jo, fordi der ikke var nogen anden udvej, og det skyldes jo en kombination af tre forhold. For det første, at det ikke var muligt at overføre vedkommende til et andet land. For det andet, at forsvaret vurderede, at det ikke være muligt at løslade ham til søs som de øvrige formodede pirater. Og for det tredje, at retsplejeloven indeholder nogle regler om fremstilling i retten af varetægtsarrestanter, som betyder, at en anholdt fysisk skal stilles for en dommer inden for 24 timer, eller, hvis det ikke kan lade sig gøre, snarest muligt efter at hindringen af den fysiske fremstilling er ophørt.

Kl. 13:26

Første næstformand (Leif Lahn Jensen):

Spørgeren.

Kl. 13:26

Peter Kofod (DF):

Så vil jeg spørge ministeren, om ministeren kan sige noget om, hvad sådan en benprotese koster.

Kl. 13:26

Første næstformand (Leif Lahn Jensen):

Ministeren.

Kl. 13:26

Justitsministeren (Peter Hummelgaard):

Jeg tror ikke, jeg på nuværende tidspunkt kan sige noget om, hvad en benprotese koster. Men jeg kan sige, at det fremgik meget klart af bemærkningerne til beslutningsforslaget dengang, at der kunne være udgifter forbundet med det danske bidrag til piratbekæmpelse i Guineabugten, herunder også udgifter til frihedsberøvelse.

Kl. 13:27

Første næstformand (Leif Lahn Jensen):

Spørgeren.

Kl. 13:27

Justitsministeren (Peter Hummelgaard):

Det vil sige, at nogle pirater er sat fri, en er fanget. Ministeren ville ikke rigtig sige, om vi har lært noget, om vi kan lære noget af det her, andet end at man refererer nogle detaljer, der har stået i beslutningsforslaget. Er det regeringens læring af hele den her sag? For et eller andet sted synes jeg, man må sige, at det jo har slået fuldstændig fejl. Så er det den læring, man tager med sig videre?

Kl. 13:27

Første næstformand (Leif Lahn Jensen):

Ministeren.

Kl. 13:27

Justitsministeren (Peter Hummelgaard):

Det synes jeg ikke man kan lægge til grund for det, jeg har sagt. For selvfølgelig kan vi lære noget. Jeg synes, det første, vi kan lære, er, at det er et væsentligt og vigtigt bidrag, når Danmark deltager i operationer som dem her. Det er med til at sikre tryghed til søs, det er med til at sørge for, at vi også får bekæmpet de pirater, som skaber utrolig stor usikkerhed for de søfarende rundtomkring, herunder også danske rederier. Det andet, vi selvfølgelig kan lære, er, at det ikke er muligt, som spørgeren havde med i sin indledning, at lade formodede pirater gå planken ud, men at der kan være udgifter forbundet med frihedsberøvelse.

Kl. 13:28

Første næstformand (Leif Lahn Jensen):

Så siger jeg tak til spørgeren og tak til justitsministeren.

Det næste spørgsmål er til kulturministeren af hr. Søren Søndergaard.

Kl. 13:28

Spm. nr. S 49

4) Til kulturministeren af:

Søren Søndergaard (EL):

Hvad er ministerens generelle holdning til, at der i stigende grad placeres internationale sportsarrangementer i lande, hvor basale menneskerettigheder undertrykkes, og hvor faciliteter i vidt omfang baseres på arbejde under slavelignende forhold, og er ministeren enig i, at Danmark bør bidrage til at imødegå den udvikling?

Første næstformand (Leif Lahn Jensen):

Værsgo at læse op.

Kl. 13:28

Søren Søndergaard (EL):

Tak, formand. Jeg vil spørge kulturministeren om følgende: Hvad er ministerens generelle holdning til, at der i stigende grad placeres internationale sportsarrangementer i lande, hvor basale menneskerettigheder undertrykkes, og hvor faciliteter i vidt omfang baseres på arbejde under slavelignende vilkår, og er ministeren enig i, at Danmark bør bidrage til at imødegå den udvikling?

Kl. 13:28

Første næstformand (Leif Lahn Jensen):

Ministeren.

Kl. 13:28

Kulturministeren (Jakob Engel-Schmidt):

Tak til hr. Søren Søndergaard for spørgsmålet. Det er jo første gang, jeg som minister bliver stillet et mundtligt spørgsmål, og det er en fornøjelse. Det sker på et emne, som jo ikke vækker begejstring, men som er utrolig vigtigt.

Jeg er, for at blive i den begejstrede terminologi, meget lidt begejstret for, at internationale sportsarrangementer henlægges til lande, der hverken er demokratiske eller overholder basale menneskerettigheder; som knægter frie medier, og som i øvrigt også forsøger i videst muligt omfang at fremstille sig selv som noget, de ikke er.

Det arbejde, som hr. Søren Søndergaards parti og rigtig mange partier her i Folketinget har bakket op om, og som min tidligere ministerkollega, nuværende beskæftigelsesminister Ane Halsboe-Jørgensen, har igangsat i en bred EU-kreds, ønsker jeg at fremme. Det ønsker jeg skal danne grundlag for de beslutninger, hvormed vores idrætsorganisationer er med til at påvirke tildelingen af fremtidige mesterskaber og slutrunder i de organisationer, hvor de kan være med til at påvirke beslutningerne af disse. Det håber jeg sådan set at spørgeren er enig med mig i. Det har jeg en formodning om at hr. Søren Søndergaard muligvis er.

Kl. 13:29

Første næstformand (Leif Lahn Jensen):

Spørger.

Kl. 13:29

Søren Søndergaard (EL):

Tak for svaret. Altså minister, jeg er fuldstændig enig. Det er jo absurd ud over alle grænser, at der bliver placeret mesterskaber steder, hvor rettighederne for mennesker undertrykkes på den måde, og at der ovenikøbet er firmaer, som bidrager til det og tjener penge på det. Det skal der gøres noget ved.

Derfor var vi jo også en del, som var skuffede over den tidligere regering. Det skal ministeren jo ikke have noget ansvar for. Men vi var skuffede over den tidligere regering; over, at man ikke kunne formå, da mesterskaberne fandt sted i Qatar, klart og tydeligt at give udtryk for en holdning, enten ved at tage derned og på en eller anden måde demonstrere, at man var utilfreds med forholdene, eller ved etablere en eller anden form for diplomatisk boykot. Det kommer vi ikke til at opleve med den her minister. Det er jeg rigtig glad for ligesom er blevet afklaret allerede fra starten.

Men jeg vil godt høre lidt mere om, hvordan ministeren tænker at vi konkret kan gå videre med at arbejde for, at sådanne placeringer ikke kommer til at ske fremover.

Kl. 13:31

Første næstformand (Leif Lahn Jensen):

Ministeren.

Kl. 13:31

Kulturministeren (Jakob Engel-Schmidt):

Nu er det jo som minister på området en selvstændig opgave at sørge for, at kulturordførerne og medieordførerne på ressortområdet føler sig både godt behandlet og set og imødekommet. Jeg håber så, at jeg kan leve op til den store ros, hr. Søren Søndergaard netop er kommet med.

Jeg tror, det er vigtigt at skelne mellem to forhold. Det er jo desværre ikke den danske stat, der bestemmer og har indflydelse på, hvor de her sportsarrangementer ender henne. Det er jo de store idrætsorganisationer. Så sammen med Folketingets partier med bredest mulig opbakning ønsker jeg at fortsætte det arbejde, hvormed vi påvirker vores idrætsorganisationer til at tage stilling til fordel for slutrunder og mesterskaber i demokratiske lande, der respekterer menneskerettigheder.

Det næste er så, at sport jo også samler os, skaber fællesskab. Derfor kan vi jo ikke være sikre på, at alle de arrangementer vil ligge i lande, der ligner os. (Første næstformand (Leif Lahn Jensen): Tak.) Og jeg skal vænne mig til, at taletiden er kortere end umiddelbart forventet, kan jeg mærke.

Kl. 13:32

Første næstformand (Leif Lahn Jensen):

Det er korrekt. Så er det spørgeren.

Kl. 13:32

Søren Søndergaard (EL):

Jeg tror, jeg fik pointen. Det er jo rigtigt, at der er to elementer i det her. Der er både det at sørge for at arbejde for at understøtte, at sådanne arrangementer aldrig bliver placeret de steder, hvor de ikke skal placeres. Og hvis de så er blevet placeret der, hvordan forholder vi os så til det og viser vores modstand mod, at de er blevet placeret der? Det er to opgaver. Begge ligger jo i vid udstrækning på ministerens bord.

Men jeg tænker: Jeg er jo fuldstændig enig i, at der foregår et arbejde i EU. Jeg er også enig i, at der foregår et arbejde i forhold til de danske sportsorganisationer. Vil ministeren tage et initiativ til, at Folketingets partier tager en drøftelse af det her?

Kl. 13:32

Første næstformand (Leif Lahn Jensen):

Ministeren.

Kl. 13:32

Kulturministeren (Jakob Engel-Schmidt):

Det vil jeg bestemt ikke afvise. I det hele taget ønsker jeg jo at inkludere ordførerkredsen med al den kreativitet og de konkrete forslag, der måtte være i den kreds, således at arbejdet kan viderebringes. Indtil videre er der 21 EU-lande, Island og Norge, der har tilsluttet sig den erklæring, min forgænger fremsatte. Det kan være, vi kan bringe den et niveau videre. Det kan også være, at vi kan gå forrest på andre områder. Jeg er lutter ører.

Kl. 13:33

Første næstformand (Leif Lahn Jensen):

Spørger.

Kl. 13:33

Søren Søndergaard (EL):

Nu skal man selvfølgelig passe på med at være for glad for, at ministeren ikke vil afvise at gøre et eller andet. Men jeg tager det positivt og ser frem til, at ministeren tager et initiativ. For alternativet er jo, som det også har været tidligere, at vi så skal have samråd og spørgsmål osv. Og der er det jo lettere, at vi prøver at lave det organiseret. Så jeg ser frem til, at ministeren tager et initiativ på det her område. Og tak for svaret.

Kl. 13:33

Første næstformand (Leif Lahn Jensen):

Ministeren.

Kl. 13:33

Kulturministeren (Jakob Engel-Schmidt):

Jeg vil egentlig også sige tak til hr. Søren Søndergaard. Det er en vigtig debat, og vi kommer til at opleve den mange år ud i fremtiden. Allerede nu kan vi jo se, at fordelingen af slutrunder og mesterskaber følger en for mig ikke logisk metodik, og mere gennemsigtighed og mere åbenhed om det, vi deler i forhold til de demokratiske principper er jo noget, vi arbejder for i fællesskab. Tak for spørgsmålet.

Kl. 13:33

Første næstformand (Leif Lahn Jensen):

Så siger jeg tak til kulturministeren.

Vi går til næste spørgsmål, som er til erhvervsministeren, og det er også af spørgeren, hr. Søren Søndergaard.

Kl. 13:34

Spm. nr. S 50

5) Til erhvervsministeren af:

Søren Søndergaard (EL):

Finder ministeren det i overensstemmelse med Vækstfondens formål og formulerede politik, at Vækstfonden ejer knap 20 pct. af firmaet BLAST ApS, som i december 2022 stod bag en af verdens største Counter-Strike-turneringer i Abu Dhabi, og at penge fra danske skatteydere ad den vej bidrager til afholdelse af et internationalt sportsarrangement et sted, hvor basale menneskerettigheder undertrykkes, og hvor faciliteter i vidt omfang baseres på arbejde under slavelignende vilkår?

Skriftlig begrundelse

Der henvises til artiklen »Vækstfonden medejer af firma i stort Abu Dhabi-samarbejde: »Det skal danske skatteydere ikke bidrage til«« bragt den 16. december 2022 på DR’s hjemmeside. 

Første næstformand (Leif Lahn Jensen):

Værsgo.

Kl. 13:34

Søren Søndergaard (EL):

Tak. Det, jeg vil spørge erhvervsministeren om, er følgende: Finder ministeren det i overensstemmelse med Vækstfondens formål og formulerede politik, at Vækstfonden ejer knap 20 pct. af firmaet BLAST ApS, som i december 2022 stod bag en af verdens største Counter-Strike-turneringer i Abu Dhabi, og at penge fra danske skatteydere ad den vej bidrager til afholdelse af et internationalt sportsarrangement et sted, hvor basale menneskerettigheder undertrykkes, og hvor faciliteter i vidt omfang baseres på arbejde under slavelignende vilkår?

Kl. 13:34

Første næstformand (Leif Lahn Jensen):

Ministeren.

Kl. 13:34

Erhvervsministeren (Morten Bødskov):

Tak for det, og tak til spørgeren for spørgsmålet. Jeg deler selvfølgelig opfattelsen af, at spørgsmål om menneskerettigheder og ikke mindst også arbejdstagerrettigheder er helt centrale. Det er centrale værdier for det danske samfund og også for vores virksomheder, når de bevæger sig ud i verden, og det gælder selvfølgelig også i forhold til Vækstfondens investeringer.

Vækstfonden, som nu er en del af Danmarks Eksport-og Investeringsfond, skal jo som bekendt støtte danske virksomheders vækst og også forretningsudvikling. Og et sted, hvor vi ser endda meget stor vækst og forretningsudvikling, er inden for gaming. Jeg tror, der er rigtig mange børnefamilier, ikke mindst, der kan skrive under på, at der er godt gang i den branche. Det er en branche, hvor danske virksomheder markerer sig, og hvor der er store muligheder også for danske virksomheder.

EIFO, som fonden nu hedder, skal selvfølgelig sikre ordentlige standarder i de virksomheder, der investeres i for skatteborgernes penge. Det betyder konkret, at Vækstfonden jo har forpligtet sig til at efterleve FN's retningslinjer for menneskerettigheder og også erhverv samt OECD's retningslinjer for multinationale virksomheder. Herudover skal fondens forretninger foretages med respekt for FN's menneskerettigheder inklusive ILO's konventioner om arbejdstagerrettigheder. Det gælder både i fondens egne forhold og i relation til dens finansieringer og investeringer.

I det konkrete tilfælde, som spørgeren spørger til her, vil jeg henvise til, at jeg har bedt fonden, altså EIFO, om at redegøre for, om alle fondens standarder er overholdt. Og når jeg har modtaget redegørelsen, vil jeg dele den med Folketinget.

Kl. 13:36

Første næstformand (Leif Lahn Jensen):

Spørgeren.

Kl. 13:36

Søren Søndergaard (EL):

Jeg vil jo sige tak. Det havde også undret mig, for jeg kender ministeren som en stor sportsentusiast, og det er jo smerteligt at se et fodbold-VM blive afholdt i Qatar, og det er smerteligt at se ens barndomsklub blive købt af en amerikansk kapitalfond. Jeg har jo fuldstændig forståelse for ministerens følelser i den her sag, og derfor er jeg også glad for, at ministeren vil gøre noget.

Jeg vil godt lige læse op, hvad der faktisk står i Vækstfondens manual. Der står: Ansvarlighed og samfundsafkast er to af de pejlemærker, Vækstfonden styrer efter i vurderingen af projekter. I forvaltningen af Vækstfondens indsats er det vigtigt, at en virksomhed ikke blot er økonomisk bæredygtig, men også bæredygtig i samfundsmæssig forstand. Det gælder både i forhold til mennesker, miljø og samfund, som Vækstfonden er en del af. Vækstfonden foretager således vurdering af samfundsansvar, herunder risici for negativ indvirkning på menneskerettigheder, miljø, antikorruption, som er en del af Vækstfondens due diligence.

Kan ministeren ikke allerede nu løfte sløret for, om det med den her klare målsætning, som Vækstfonden har, kan være særlig hensigtsmæssigt, at man støtter og faktisk står bag kæmpemæssige arrangementer i et land som Abu Dhabi?

Kl. 13:37

Første næstformand (Leif Lahn Jensen):

Ministeren.

Kl. 13:37

Erhvervsministeren (Morten Bødskov):

Jeg tror, jeg vil henholde mig til det, som kan være et grundlag for en videre dialog med Folketinget, nemlig at nu beder jeg om en redegørelse for det her konkrete arrangement, og det er jeg glad for spørgeren også synes er en ganske udmærket idé. Og så kan man jo læse Vækstfondens retningslinjer for det, deres aktiviteter, og de er som gengivet af spørgeren. Og når jeg har modtaget den redegørelse, deler jeg den hjertens gerne med Folketinget, og så kan den jo danne grundlag for en videre diskussion af det her.

Det er klart, at der jo er investeringer, som foretages af Vækstfonden, og der er investeringer, som med Vækstfondens midler er med til at skabe rigtig mange danske arbejdspladser, og det betyder også, at danske virksomheder selvfølgelig skal have lige konkurrencevilkår med andre virksomheder, også uden for landets grænser. Men den diskussion må høre sammen med den diskussion, som eventuelt måtte komme, når vi ser redegørelsen fra Vækstfonden.

Kl. 13:38

Første næstformand (Leif Lahn Jensen):

Spørgeren.

Kl. 13:38

Søren Søndergaard (EL):

Der er ingen grund til at trække det her i langdrag, formand, for svaret er jo fuldstændig klart fra ministerens side. Jeg ser frem til, at vi efter den redegørelse, som ministeren har indkaldt fra Vækstfonden, og som bestemt er velplaceret, altså at de skal komme med en redegørelse for, hvad det er, de har lavet i Abu Dhabi, kan få en diskussion, eventuelt om det er nødvendigt at lave retningslinjerne for Vækstfonden om. Så jeg vil sige tak til ministeren.

Kl. 13:39

Første næstformand (Leif Lahn Jensen):

Er der bemærkninger fra ministeren? Nej. Så ser jeg spørgsmålet som afsluttet. Tak til spørgeren, tak til erhvervsministeren.

Så går vi til næste spørgsmål, og det er til social- og boligministeren af Karina Adsbøl.

Kl. 13:39

Spm. nr. S 55 (omtrykt)

6) Til social- og boligministeren af:

Karina Adsbøl (DD):

Hvad mener ministeren om, at der ingen regler er for, hvor lang tid forældre må vente på svar, når de søger hjælp til at passe børn, der er syge og mistrives, og hvad agter ministeren at gøre ved det?


Skriftlig begrundelse

Der henvises til artiklerne »Organisationer: Forældre må ikke syltes, når de søger tabt arbejdsfortjeneste« og »Laura søgte om hjælp til at passe søn med handicap. Syv måneder senere fik hun svar« bragt på DR’s hjemmeside den 4. januar 2022.

Første næstformand (Leif Lahn Jensen):

Værsgo for oplæsning.

Kl. 13:39

Karina Adsbøl (DD):

Tak for det. Hvad mener ministeren om, at der ingen regler er for, hvor lang tid forældre må vente på svar, når de søger hjælp til at passe børn, der er syge og mistrives, og hvad agter ministeren at gøre ved det?

Kl. 13:39

Første næstformand (Leif Lahn Jensen):

Ministeren.

Kl. 13:39

Social- og boligministeren (Pernille Rosenkrantz-Theil):

Tak for det, og tak for spørgsmålet. Og tak for den evige ihærdighed med at tage de her ting op. Jeg har været ordfører på området for efterhånden nogle år siden, og det er jo en tilbagevendende ting – desværre – at ventetiderne er for lange. Og der skal slet ikke herske nogen tvivl om, at jeg mener, det er uacceptabelt lang tid at gå at vente på at få en afgørelse. Det er jo faktisk meningen, at vores velfærdssamfund skal være en hjælp. Og jeg tror sådan set, at hvis man er i den modtagende ende her og skal gå og vente i 7 måneder på at få en afgørelse, opfatter jeg det nok mere som en snubletråd end som en decideret hjælp, fordi det er en uafklaret situation at stå i.

Og jeg vil gerne give et tilsagn her i dag. Jeg har ikke kunnet nå at afklare økonomien i det, men tænkte, at jeg alligevel vil tilkendegive et tilsagn om at undersøge, hvad det koster at få Ankestyrelsen til at lave en ordentlig praksisundersøgelse på det her område. For selvfølgelig duer det ikke, at man skal gå og vente i så lang tid, og det synes jeg vi skal prøve at gå til. Så jeg vil gerne give det tilsagn, at jeg prøver at finde ud af, hvad det koster. Og herefter har jeg selvfølgelig også et ønske om at få sat det i gang.

Så vil jeg sige, at jeg jo også synes, det vidner om noget andet nok så væsentligt, som der er blevet skreget på længe, nemlig at man får kigget på, hvorfor reglerne skal være så besværlige. Altså, hvorfor skal det være så ufattelig svært at have et barn med handicap i det her samfund? Altså, hvorfor skal det være sådan, at man som forældre har en fornemmelse af at skulle løbe fra det ene kontor til det andet og skulle kæmpe for hver eneste bøjet femøre i forhold til de rettigheder, man egentlig har i serviceloven?

Der er altså en dyb problemstilling i forhold til det, og det betyder jo, at der er en stigning i antallet af personer, der får det, der hedder tabt arbejdsfortjeneste, simpelt hen fordi hele familier braser sammen under vægten af det her, og børnene for manges vedkommende ender med at have skolevægring i så lang tid, at forældrene ender med at skulle være på tabt arbejdsfortjeneste, selv om det slet ikke var det, man ville fra starten af. Sådan er det for en hel del af dem, som afspejler den stigning, der ligger i spørgsmålet om tabt arbejdsfortjeneste. Og jeg vil også godt give tilsagn om, at det er noget af det, vi kommer til at kigge på som regering – altså hele den organisering, der er af handicapområdet. Det har vi også skrevet om i regeringsgrundlaget.

Kl. 13:41

Første næstformand (Leif Lahn Jensen):

Spørgeren.

Kl. 13:41

Karina Adsbøl (DD):

Altså, jeg vil sige til ministeren, at vi sådan set ikke behøver nogen praksisundersøgelse, for det viser sig jo, at de her sagsbehandlingstider er alt for lange, og flere af kommunerne har ikke engang selv noget overblik over, hvor lange deres sagsbehandlingstider er. Jeg har selv været inde at kigge i dag – jeg er glad for, at jeg i sin tid var bannerfører for, at det her skulle offentliggøres på kommunernes hjemmesider, så familierne kan følge med – og der står jo på mange af kommunernes hjemmesider, at ventetiden er sådan cirka 8 uger. Og det er faktuelt sådan, at familier skal kæmpe i dag, når de har et barn med handicap, og de skal kæmpe rigtig meget. Et er, at man skal være forælder for sit syge barn, noget andet er, at man sådan set også skal være socialrådgiver og jurist og alt andet oveni.

Så derfor vil jeg spørge: Hvordan hjælper det der med, at der kommer en praksisundersøgelse, familierne helt praktisk nu og her? Vi har bl.a. den her artikel fra DR, og der er andre artikler, vi kan nævne, og det er et tilbagevendende problem. Man må da som krav kunne stille til kommunerne, at de simpelt hen overholder deres egne sagsbehandlingsfrister. Altså, det er jo kommunalbestyrelsen, der sætter de her vejledende frister på deres hjemmeside, og dem kan de ikke engang selv overholde.

Så derfor er min bekymring nu, at så kommer der en undersøgelse – og vi ved jo sådan set godt, hvor galt det står til på det her område – så vi har nok mere brug for noget handling. Jeg tænker, familierne har brug for noget handling og et svar fra ministeren, som lyder: Ja, der kommer handling; det er uacceptabelt; man skal ikke gå over et halvt år og vente på svar på en ansøgning om tabt arbejdsfortjeneste, for imens kan familien gå i opløsning. Det kan ende med skilsmisse. Der er også en husleje, der skal betales, og der skal mad på bordet. Så jeg tænker, om ministeren ikke kunne gøre det lidt bedre, i forhold til om der kommer en praksisundersøgelse?

Kl. 13:43

Første næstformand (Leif Lahn Jensen):

Ministeren.

Kl. 13:43

Social- og boligministeren (Pernille Rosenkrantz-Theil):

Altså, jeg tror sådan set heller ikke, at praksisundersøgelsen på den måde er det, der hjælper. Det, jeg tror hjælper, er, at vi ændrer på handicapområdet. Altså, vi har jo grundlæggende bygget et system op, hvor det er sådan, at hvis man får et barn med handicap, har vi i vores samfund en forventning om, at vi har et velfærdssamfund, der hjælper. Men rigtig mange af dem, der får et barn med handicap, oplever simpelt hen det omvendte, nemlig at det er den ene snubletråd efter den anden, fordi man skal rende fra Herodes til Pilatus.

Der er så også lange sagsbehandlingstider, men en del af det handler simpelt hen om, at vi har bygget et fuldstændig vanvittigt system op omkring, hvad der skal til for at få tilkendt ting, man har ret til ifølge loven. Og det er jo en forandring af det system, der skal hjælpe borgere med handicap. Praksisundersøgelsen kan så hjælpe os med at få kommunerne til at gøre det, de egentlig skal.

Kl. 13:44

Første næstformand (Leif Lahn Jensen):

Spørgeren.

Kl. 13:44

Karina Adsbøl (DD):

Jeg er sådan set helt enig i, at det specialiserede område trænger gevaldigt. Det er den ene ting, og det er jo en lang proces. Man skal i gang, man skal sætte arbejdet i gang. Men nu og her tænker jeg på, hvordan man kan hjælpe de familier, der i øjeblikket oplever en lang sagsbehandlingstid med hensyn til at få for tabt arbejdsfortjeneste for at passe deres barn, og det er jo noget, som ministeren kan handle på nu og her. Det andet er jo et større reformområde, som skal i gang.

Så hvordan vil ministeren nu og her hjælpe de familier? Vil ministeren tage fat i KL og sige: Var det ikke en idé, at I overholder jeres egne sagsbehandlingsfrister? Eller hvad agter ministeren at gøre, når ministeren kommer tilbage til ministerkontoret her i dag?

Kl. 13:44

Første næstformand (Leif Lahn Jensen):

Ministeren.

Kl. 13:44

Social- og boligministeren (Pernille Rosenkrantz-Theil):

Jeg vil sige i forhold til det der med, hvad der kan hjælpe i morgen, at det er der jo ikke noget der kan. Altså, prøv at høre her: Det her er jo en problemstilling, vi to har diskuteret med hinanden, i lige så lang tid som vi begge to har beskæftiget os med socialområdet. Så hvis der er nogen, der prøver at bilde nogen ind, at man bare kan ændre på det med et fingerknips, så mener jeg simpelt hen, at man siger noget, der er urigtigt. For det kan man ikke. Det er faktisk sådan, at de rent lovgivningsmæssigt er forpligtet til at behandle sagerne så hurtigt som muligt. Og det der »som muligt« er jo elastik i metermål.

Så det, man kan sige, når der er en kæmpe stigning i et område, sådan som der er her, er, at »som muligt« bliver de der meget lange sagsbehandlingstider, og jeg spørger bare helt fundamentalt set, hvorfor det overhovedet er, at man som forældre skal opleve at skulle igennem alle de sagsgange. Det kunne være, at det var dem, vi skulle gøre noget ved. Det hjælper ikke i morgen, for det er jo rigtigt, at det er et stykke reformarbejde. Men jeg tror sådan set, at det er det, der er den realistiske vej til at forandre på noget.

Kl. 13:45

Første næstformand (Leif Lahn Jensen):

Spørgeren.

Kl. 13:45

Karina Adsbøl (DD):

Ja, men det, jeg egentlig har brug for, er, at ministeren giver familierne et svar i forhold til de konkrete sager om tabt arbejdsfortjeneste, som jo netop har været oppe, og som DR også har fulgt, og som man har haft familier på banen for at fortælle om. Der er der rigtig lange sagsbehandlingstider, og det er jo noget, jeg tænker at ministeren godt kan gøre noget ved nu ovre i ministeriet eller række ud til KL for ligesom at sige: Hvordan kan vi løse det her i fællesskab? Hvordan vil I sikre, at I overholder jeres egne frister, som står på jeres hjemmeside?

Så jeg skal bare forstå: Vil ministeren vente på hele reformarbejdet? Altså, der er jo nogle ting, man godt kan gøre nu, uden at man går i gang med det hele. Selvfølgelig skal man have et kæmpestort reformarbejde. Det er jo ikke kun sagsbehandlingsfristerne på tabt arbejdsfortjeneste; det er selvfølgelig hele området. Men nu og her står der familier, som har brug for hjælp.

Kl. 13:46

Første næstformand (Leif Lahn Jensen):

Ministeren.

Kl. 13:46

Social- og boligministeren (Pernille Rosenkrantz-Theil):

Jeg kan jo godt forsøge at stikke alle mulige blår i øjnene, for jeg kan altid indkalde KL til et eller andet møde. Men der har vi også begge to arbejdet på feltet så mange gange, at det ved vi er sket, jeg ved ikke hvor mange gange, og det løser ikke problemet. Og det vil sige, at vi jo godt kan fremstå enormt slagkraftige ved at sige, at så vil jeg indkalde den ene og den anden, og så vil jeg sende et brev til den ene og den anden.

Virkeligheden er, at det her område på lange stræk er ødelagt. Det kan ikke det, det fundamentalt set skal, og det er jo det stykke arbejde med at reparere på det, jeg mener skal sættes i gang. Ellers kan vi to underholde hinanden de næste 10 år med, at man skal sende et brev til kommunen, eller at man skal indkalde dem til et eller andet møde. Jeg tror ikke på det. Jeg tror, vi skal lave det stykke reformarbejde, og det tror jeg er det eneste, der virker.

Kl. 13:47

Første næstformand (Leif Lahn Jensen):

Så siger jeg tak til spørgeren og tak til social- og boligministeren.

Vi går til det næste spørgsmål, som er til beskæftigelsesministeren af hr. Pelle Dragsted.

Kl. 13:47

Spm. nr. S 37

7) Til beskæftigelsesministeren af:

Pelle Dragsted (EL) (medspørger: Victoria Velasquez (EL)):

Hvorfor vil regeringen tage en fridag fra danskerne?

Første næstformand (Leif Lahn Jensen):

Værsgo.

Kl. 13:47

Pelle Dragsted (EL):

Tak, formand. Det er et meget enkelt spørgsmål: Hvorfor vil regeringen tage en fridag fra danskerne?

Kl. 13:47

Første næstformand (Leif Lahn Jensen):

Ministeren.

Kl. 13:47

Beskæftigelsesministeren (Ane Halsboe-Jørgensen):

Tak for spørgsmålet. Det handler kort sagt om den tid, vi står i. Vi afskaffer selvfølgelig ikke bare en helligdag for at afskaffe den; det handler om at skaffe finansiering. Med krigen i Ukraine er truslen mod Danmark rykket tættere på; der er behov for, at vi tager hånd om vores fælles sikkerhed. Derfor har vi i regeringen foreslået, at vi afskaffer en helligdag, og at det skal ske ved lov. På den måde sikrer vi også, at alle bidrager, også dem, der ikke er omfattet af en overenskomst. Og lad mig i den ombæring også slå fast, at vi naturligvis sikrer, at man får løn, når man arbejder mere.

Er det den eneste vej til at finde finansiering? Nej, det er det ikke. Der er altid alle mulige forskellige ting i spil, når man gerne vil skaffe penge. I regeringen synes vi, at det her er en solidarisk vej frem, og jeg tror også bare – hånden på hjertet – at man må stå ved, at vi ikke kan overkomme både krig i Europa, klimakrise, udfordringer herhjemme og investering i vores fælles velfærd, hvis vi ikke hver og en er klar til at yde noget mere. Tak for ordet.

Kl. 13:48

Første næstformand (Leif Lahn Jensen):

Spørgeren.

Kl. 13:48

Pelle Dragsted (EL):

Tak for det. Jamen det her er jo egentlig ret simpelt. Altså, regeringen kommer som en tyv om natten og vil stjæle en forårsfridag fra danske lønmodtagere, og det er en ualmindelig skidt idé, fordi danske familier i forvejen arbejder meget, og det, som danskere efterspørger, er at have mere tid sammen med familien. Nu gør regeringen det stik modsatte. Den tvinger danskerne til at skulle arbejde en dag mere – noget, der ellers er en forlænget weekend, hvor man kan være sammen med sin familie. Den her dag, som vi selv har haft mulighed for at bestemme over, bliver det fremover arbejdsgiverne, der bestemmer, hvad vi skal bruge til – altså mindre frihed til danske lønmodtagere.

Lønmodtagernes organisationer og lønmodtagerne er med god grund rasende over det her, og ser man på de målinger, der er lavet, så er der også et stort flertal i befolkningen, der er lodret imod at skulle opgive den her fridag sammen med familien. Det bringer mig til det, som jeg egentlig synes er noget af det værste ved den her sag, nemlig det enorme vælgerbedrag, som den er udtryk for, for vi har jo lige været igennem et folketingsvalg, hvor alle partier har haft mulighed for at fremlægge over for vælgerne, hvad det var, man ville gennemføre, hvis man var så heldig at få regeringsmagten.

Men ikke et af de tre partier, der sidder i regering, havde ærlighed og redelighed til faktisk at fortælle vælgerne, at man ville stjæle deres fridag. Det kom man med 3 uger, en måned efter valget som en tyv om natten, hvor man meddelte, at det var altså sådan, det blev. Det havde man tænkt sig at tvinge igennem – det fik danskerne ikke lov til at tage stilling til.

Så mit spørgsmål er: Mener ministeren, at det er udtryk for respekt for vælgerne og demokratiet?

Kl. 13:50

Første næstformand (Leif Lahn Jensen):

Ministeren.

Kl. 13:50

Beskæftigelsesministeren (Ane Halsboe-Jørgensen):

Ja. Jeg mener, at det er et udtryk for respekt for demokratiet, at et flertal sætter sig sammen og formulerer nogle visioner for vores land, også nogle større visioner end bare lige at klare sig igennem. Det kræver også noget finansiering. Jeg mener helt reelt også, at det er en demokratisk proces, at et flertal sætter sig sammen og siger: Okay, vi vil gerne løfte det fælles forsvar, og det vil vi selvfølgelig gerne finansiere, og det gør vi på den her måde.

Kl. 13:51

Første næstformand (Leif Lahn Jensen):

Spørgeren.

Kl. 13:51

Pelle Dragsted (EL):

Nu har ministeren jo selv indrømmet – og tak for det – at man sagtens kunne finansiere de her forsvarsudgifter på anden vis; så det er lidt noget spin, regeringen kører med, når man kobler det her til vores nationale sikkerhed. Jeg synes faktisk også, at det er lidt usmageligt at tage den alvorlige situation som gidsel for det her.

Men i forhold til spørgsmålet om det demokratiske: Altså, er det ikke sådan, at hvis man skal foretage nogen store indgreb i almindelige familiers hverdag, bør de også have mulighed for at tage stilling til det på valgdagen? Mener ministeren virkelig, at det her med at komme bagefter som en overraskelse og stjæle danskernes fridag er udtryk for demokratisk adfærd?

Kl. 13:52

Første næstformand (Leif Lahn Jensen):

Ministeren.

Kl. 13:52

Beskæftigelsesministeren (Ane Halsboe-Jørgensen):

Ja. Jeg mener, at det er et udtryk for demokratisk adfærd. Og ja, jeg synes faktisk også, at det er fornuftigt og sundt, at vi har et Folketing, hvor der også er plads til, at vi træffer beslutninger mellem valgkampene, og at vi også finder hinanden. Der kan opstå forskellige scenarier, hvor vi skal finde finansieringen, og jeg tror, at både spørgeren og jeg har siddet inde i forhandlingslokaler og skulle finde penge til det, vi gerne ville. Og her skal der selvfølgelig være plads til, at et flertal kigger hinanden i øjnene og gør det i fællesskab med hinanden.

Kl. 13:52

Første næstformand (Leif Lahn Jensen):

Så har vi en medspørger. Det er fru Victoria Velasquez. Værsgo.

Kl. 13:52

Victoria Velasquez (EL):

Jeg kunne godt tænke mig at læse et citat op for ministeren:

»Jeg vil gerne minde om, at det er et centralt element i den danske aftalemodel, at Folketinget og den til enhver tid siddende regering overlader den løbende regulering af løn- og ansættelsesvilkår til arbejdsmarkedets parter. Det gælder f.eks. også spørgsmål om frihed med og uden løn på helligdage«.

Det er fra hr. Peter Hummelgaard, den tidligere beskæftigelsesminister fra Socialdemokratiet, den 21. april 2021. Det gør det klart, og det er jo også en af årsagerne til, at vi historisk er vidne til, at fagforeningsformænd sammen siger fra over for det angreb, der er på lønmodtagerne fra regeringen, i Politiken, og at vi ser flere sige fra over for, at man vil tage en af fridagene. Derfor vil jeg gerne spørge, om ministeren er uenig i den tidligere beskæftigelsesministers citat.

Kl. 13:53

Første næstformand (Leif Lahn Jensen):

Ministeren.

Kl. 13:53

Beskæftigelsesministeren (Ane Halsboe-Jørgensen):

Tak. Det citat er i relation til, at han bliver spurgt om fleksible helligdage og om, om man ikke politisk lige skulle håndtere, at lønmodtagerne kunne få nogle fleksible helligdage, og at der er plads til at kæmpe det ind i sine overenskomster. Det er jeg sådan set fuldstændig enig i. Jeg er også enig i, at vi grundlæggende skal have respekt for den danske aftalemodel, og det har både jeg og regeringen også.

Kl. 13:54

Første næstformand (Leif Lahn Jensen):

Medspørgeren.

Kl. 13:54

Victoria Velasquez (EL):

Jeg mangler lidt at høre, om ministeren er enig eller uenig i, at det eksempelvis også gælder spørgsmålet om frihed med eller uden løn på helligdage, og her vil jeg gerne supplere, for rigtig meget af det – nu forhandles der i industrien – følges op af lokalaftaler, hvor tillidsvalgte får sikret nogle helligdagstillæg og får knoklet nogle resultater igennem der. Vil regeringen bare snuppe dem, eller kan vi få en garanti fra ministeren for, at der ikke er nogen lønmodtagere, der kommer til at miste deres tillæg?

Kl. 13:54

Første næstformand (Leif Lahn Jensen):

Ministeren.

Kl. 13:54

Beskæftigelsesministeren (Ane Halsboe-Jørgensen):

Nej, den garanti kan jeg ikke give, men i det hele taget vil jeg da godt sige, at med hensyn til det her lovforslag arbejder vi på højtryk for, at alle detaljerne kommer på plads, så vi kan komme frem med det, og så synes jeg, at vi skal diskutere hver eneste lille del af, hvad ordføreren har behov og mulighed for at dykke ned i. Så svarer jeg selvfølgelig meget gerne, men vi er nødt til at have det konkrete lovforslag, og det arbejder vi på højtryk for at få frem.

Kl. 13:55

Første næstformand (Leif Lahn Jensen):

Så går vi tilbage til spørgeren, hr. Pelle Dragsted, for et enkelt spørgsmål.

Kl. 13:55

Pelle Dragsted (EL):

Men det, som ministeren lige har svaret, er jo dybt bekymrende. Altså, det, som ministeren lige har stået og sagt, er, at tillæg, som lønmodtagerne har tilkæmpet sig i den danske aftalemodel i deres overenskomster, kan regeringen ikke garantere at man ikke kommer og stjæler fra dem; man giver altså arbejdsgiverne en betydelig besparelse den dag, hvor lønmodtagerne skal arbejde mere og kommer til at miste tillæg. Det betyder en tilbagegang i månedslønnen for dem, som arbejder store bededag. Må jeg bare bede ministeren om at gentage, at man ikke kan garantere, at man ikke vil tage løn op af lommerne på danske lønmodtagere ved et politisk indgreb?

Kl. 13:55

Første næstformand (Leif Lahn Jensen):

Ministeren.

Kl. 13:56

Beskæftigelsesministeren (Ane Halsboe-Jørgensen):

Jeg vil meget gerne gentage, at det helt konkrete lovforslag er lige på trapperne, og så kommer vi til at kunne se alle detaljer i det i sin helhed. Så diskuterer jeg det selvfølgelig også meget gerne, men jeg vil også bare meget gerne her helt ærligt stå og sige, at det, regeringen vil, er, at vi har en helligdag mindre i vores land, og at vi ved lov gør en helligdag til en almindelig arbejdsdag. Ja, og det har selvfølgelig nogen betydning for, at vi skal arbejde mere. Det siger vi også helt åbent og ærligt.

Kl. 13:56

Første næstformand (Leif Lahn Jensen):

Så siger jeg tak til spørgeren.

Vi går til næste spørgsmål, som også er til beskæftigelsesministeren af fru Victoria Velasquez.

Kl. 13:56

Spm. nr. S 38

8) Til beskæftigelsesministeren af:

Victoria Velasquez (EL) (medspørger: Pelle Dragsted (EL)):

Hvorfor vil regeringen forringe pensionsvilkårene for nedslidte lønmodtagere?

Første næstformand (Leif Lahn Jensen):

Værsgo.

Kl. 13:56

Victoria Velasquez (EL):

Hvorfor vil regeringen forringe pensionsvilkårene for nedslidte lønmodtagere?

Kl. 13:56

Første næstformand (Leif Lahn Jensen):

Ministeren.

Kl. 13:56

Beskæftigelsesministeren (Ane Halsboe-Jørgensen):

Tak for spørgsmålet. Vi har jo netop med regeringsgrundlaget lagt en række forslag frem til, hvordan vi kan fremtidssikre, og hvordan vi også for nogles vedkommende kan forenkle, men også hvordan vi kan reformere vores samfund også på beskæftigelsesområdet, sådan at vi kommer styrket ud på den anden side. En af de ting, der ligger i det, er, at vi kigger på vores pensionssystem, som er et af verdens bedste – det skal det også være i fremtiden, inklusive en mulighed for at kunne trække sig værdigt tilbage.

Men ja, det er en helt central del af regeringens reformprogram, at vi vil sammenlægge tidlig pension og seniorpension. Det forslag handler i mine øjne om at finde de rette balancer. Vi har to ordninger i dag, nemlig tidlig pension og seniorpension, og de giver begge mennesker med lange arbejdsliv mulighed for at kunne trække sig tidligere tilbage. Det vil vi gerne forenkle, så to ordninger bliver til en, og jeg er da helt ærlig omkring, at sammenlægningen i fremtiden vil betyde, at der er lavere ydelse og færre år på tidlig tilbagetrækning for dem, der visiteres til ordningen, men samtidig vil det jo også for andre betyde det omvendte, nemlig at nogle af dem, der er på det, som vi kender som Arnepensionen, vil opleve forbedringer; at man kan være på den i længere tid, og at man får en højere ydelse. Det vil sige, at der er vigtige balancer i det her, som trækker begge veje, og det er vi fuldstændig ærlige omkring.

Samlet set vil der med vores forslag til en tilbagetrækningsordning være færre udgifter, men der er samtidig også nogle vigtige balancer. Tak for ordet.

Kl. 13:58

Første næstformand (Leif Lahn Jensen):

Spørgeren.

Kl. 13:58

Victoria Velasquez (EL):

Lad mig nævne Alice Bomholt fra Horsens. Hun har slidgigt og tager smertestillende medicin hver dag for at kunne klare hverdagen og kunne gå på arbejde, og hun havde udsigt til at kunne gå på seniorpension som 62-årig, fordi hendes helbredsproblemer er så alvorlige, som de er. Den mulighed vil Socialdemokratiet nu fjerne. Titusinder af mennesker som Alice vil nu være vidne til et pensionstyveri. Flere risikerer at miste tusindvis af kroner om måneden, flere mister flere år af deres pensionsalder – 3 år for Alices og tusindvis af andres vedkommende. Og så taler ministeren om balance i et lokale, hvor folk har rigeligt med fine pensionsordninger, men når det drejer sig om de allermest nedslidte i vores samfund, vil man fratage dem 3 år.

Mener ministeren, at det er rimeligt, at Alice og de andre af de allermest nedslidte i vores samfund, skal miste 3 år af deres år på pension og risikere at miste flere tusinde kroner om måneden?

Kl. 14:00

Første næstformand (Leif Lahn Jensen):

Ministeren.

Kl. 14:00

Beskæftigelsesministeren (Ane Halsboe-Jørgensen):

Jeg synes, at spørgeren skal passe på med at få fortalt hele den danske befolkning og alle de mennesker, der har seniorpension i dag, at de nu mister alt, hvad de har, for det er jo simpelt hen ikke rigtigt. Jeg synes også, man skal passe på med at tale om seniorpensionen som noget, man ved at man får lige om lidt. Altså, hvis man har en læges ord for, at man kan få det, er der åbent for seniorpensionen – vi har jo ikke lavet reformen endnu – og hvis man ikke har en læges ord for det, er det vigtigt at holde fast i, at det her er en visitationsordning, modsat den anden indgang via Arnepensionen, som er noget, man har ret til og kan planlægge efter.

Kl. 14:00

Første næstformand (Leif Lahn Jensen):

Spørgeren.

Kl. 14:00

Victoria Velasquez (EL):

Socialdemokratiets tidligere beskæftigelsesminister hr. Peter Hummelgaard sagde ellers om seniorpensionen den 12. september 2022 til DR – der var han lidt mere klar i spyttet over for nogle af de her mennesker – at det her drejer sig om folk, der er for syge til overhovedet at være på arbejdsmarkedet. De mennesker forsvinder jo ikke, fordi man laver en lov om. Det her er nogle folk, som ikke har alderen lige nu, men som senere ville kunne få retten til seniorpension, og som nu får den frarøvet. Derfor vil jeg bare spørge, om ministeren er enig med hr. Peter Hummelgaard her i forhold til seniorpensionen, altså i, at dem, der mister de 3 år, er nogle, der er for syge til overhovedet at være på arbejdsmarkedet, og som man nu vil have skal blive på arbejdsmarkedet.

Kl. 14:01

Første næstformand (Leif Lahn Jensen):

Ministeren.

Kl. 14:01

Beskæftigelsesministeren (Ane Halsboe-Jørgensen):

For det første synes jeg igen, at ordføreren skal passe på med at få det til at lyde, som om der er folk på seniorpension, som vi nu tager 3 år fra. Det kan skabe en utrolig utryghed, og jeg er med på, at hver gang vi politikere ændrer på ordninger, sidder folk og er bange for, om det betyder, at de mister det, de har. Det her er noget, der peger ud i fremtiden. Og så handler det om visitationsordninger. Det vil sige, at det ikke er noget, man kan planlægge sin alderdom efter – modsat nogle af de andre ordninger, f.eks. Arnepensionen, altså retten til tidlig pension, som man kan have i hånden, og som man ved at man har ret til om 4 år.

Kl. 14:02

Første næstformand (Leif Lahn Jensen):

Så har vi en medspørger. Hr. Pelle Dragsted, værsgo.

Kl. 14:02

Pelle Dragsted (EL):

Mange tak. Jeg synes, det er noget frækt, at ministeren beskylder fru Victoria Velasquez for at skabe utryghed. For dem, der skaber utryghed i den her situation, er regeringen. Lad mig nævne Claus Nielsen. Han har mistet sit ene ben for mange år siden. Alligevel har han arbejdet i 37 år, men med voksende smerter. Han tager smertestillende medicin hver dag, og det har han gjort i 20 år. Og han havde set frem til – inden for de visitationsregler, der er – at kunne trække sig tilbage snart og ikke længere skulle gå på arbejde med store smerter. Med det indgreb, som regeringen har gennemført, er han tvunget til at arbejde 3 år mere med smerter, med nedslidning. Det er konsekvenserne af den her massive forringelse af seniorpensionsordningen. Så mit spørgsmål er: Hvad vil ministeren sige til Claus Nielsen og de tusinder af andre danskere, som nu må gå på arbejde med smerter?

Kl. 14:03

Første næstformand (Leif Lahn Jensen):

Ministeren.

Kl. 14:03

Beskæftigelsesministeren (Ane Halsboe-Jørgensen):

Jeg er med på, at hver gang vi politikere åbner for forandringer af ting, der vedrører menneskers hverdag, så vil der sidde nogle, der er nervøse for, hvordan det falder ud. Derfor synes jeg også, det er enormt vigtigt at have en ærlighed omkring det her: at det på den ene side handler om at forenkle et system, men på den anden side også at fremtidssikre det. Og det, der har været så utrolig vigtigt for Socialdemokratiet, er jo netop at have et blik for de mennesker, som har været rigtig mange år på arbejdsmarkedet – hvor det hele ikke skal handle om at skulle visiteres af en læge, men at der faktisk er noget, man kan planlægge efter, når man er blandt dem, der har haft de her arbejdsliv. Og derfor er jeg så glad for, at tidlig pension videreføres, fremtidssikres og ovenikøbet forbedres. Nu samler vi det i to ordninger. Vi vil også i fremtiden have et arbejdsmarked, hvor vi holder hånden under mennesker.

Kl. 14:04

Første næstformand (Leif Lahn Jensen):

Medspørgeren.

Kl. 14:04

Pelle Dragsted (EL):

Jeg tror ikke, at jeg er den eneste i det her land, som har haft det indtryk, at nedslidte danskere, altså dem, der er blevet nedslidt af deres arbejde, var noget, der lå Socialdemokraterne på sinde. Det har man talt op og ned ad stolper om i de sidste mange år. Og hvad er det første, man gør, når man så danner en regering sammen med højrefløjen? Det er at forringe vilkårene for den her gruppe. Kan ministeren forstå, hvis der sidder nogen lønmodtagere derude og føler sig godt og grundigt snydt af Socialdemokratiet?

Kl. 14:04

Første næstformand (Leif Lahn Jensen):

Ministeren.

Kl. 14:04

Beskæftigelsesministeren (Ane Halsboe-Jørgensen):

Jeg kan så klart bekræfte, at det stadig er en problemstilling, der i den grad optager Socialdemokratiet.

Kl. 14:04

Første næstformand (Leif Lahn Jensen):

Så går vi tilbage til spørgeren, fru Victoria Velasquez, for et spørgsmål. Værsgo.

Kl. 14:05

Victoria Velasquez (EL):

Tingene bliver blandet sammen. Det her drejer sig om nogle, der er for syge til overhovedet at være på arbejdsmarkedet – for at tage tidligere beskæftigelsesminister hr. Peter Hummelgaards ord for det. Vi havde også tidligere beskæftigelsesminister fru Mette Frederiksen , der sagde, at hun angrede den aftale, man havde lavet om førtidspension og fleksjob. Det her er nogle af dem, som er så syge, at de ikke kan være på arbejdsmarkedet mere. Så lad os lige fokusere på dem i stedet for at begynde at snakke om nogle andre. Det er de her mennesker, man nu vil fratage 3 år af deres pensionsalder, og man vil sænke deres ydelse. Ministeren bliver nødt til at være ærlig og indrømme: 1) at det her var man ikke ærlig over for vælgerne om under valget, og 2) at det her er en konkret forringelse for titusinder af de allermest nedslidte i vores samfund.

Kl. 14:05

Første næstformand (Leif Lahn Jensen):

Ministeren.

Kl. 14:05

Beskæftigelsesministeren (Ane Halsboe-Jørgensen):

Jeg mener faktisk, at der er en stor ærlighed i det her – inklusive jo også, at for dem, der er på Arnepension, vil det her være en forbedring. Og så er der nogle andre balancer, i forhold til at det, vi kender som seniorpensionen i dag, ikke vil være der i fremtiden. Der vil være en anden indgang ind i Arnepensionen, som er en visitationsordning, og som vil se anderledes ud end det, vi kender som seniorpensionen i dag, bl.a. ved at være kortere. Men det betyder jo ikke, at vi ikke også i fremtiden vil have ordninger for mennesker, der er for syge til at arbejde i det her land, også selv om de ikke er meget tæt på pensionsalderen. Og det synes jeg at vi har et fælles ansvar for også fortsat at have.

Kl. 14:06

Første næstformand (Leif Lahn Jensen):

Så siger jeg tak til spørgerne og tak til beskæftigelsesministeren.

Så går vi videre til næste spørgsmål, som er til udlændinge- og integrationsministeren af hr. Peter Skaarup.

Kl. 14:06

Spm. nr. S 41

9) Til udlændinge- og integrationsministeren af:

Peter Skaarup (DD) (medspørger: Susie Jessen (DD)):

Er ministeren enig i, at det er et opgør med hjemsendelsespolitikken, når det fremgår af regeringsgrundlaget, at den nye SVM-regering vil give opholdstilladelse til f.eks. unge kvinder fra Syrien, som har mistet deres opholdstilladelse, hvis de uddanner sig inden for områder, hvor der er mangel på arbejdskraft?

Første næstformand (Leif Lahn Jensen):

Hr. Peter Skaarup for oplæsning af spørgsmålet. Værsgo.

Kl. 14:06

Peter Skaarup (DD):

Mange tak for det. Spørgsmålet lyder sådan her: Er ministeren enig i, at det er et opgør med hjemsendelsespolitikken, når det fremgår af regeringsgrundlaget, at den nye SVM-regering vil give opholdstilladelse til f.eks. unge kvinder fra Syrien, som har mistet deres opholdstilladelse, hvis de uddanner sig inden for områder, hvor der er mangel på arbejdskraft?

Kl. 14:06

Første næstformand (Leif Lahn Jensen):

Ministeren.

Kl. 14:06

Udlændinge- og integrationsministeren (Kaare Dybvad Bek):

Tak for spørgsmålet. Svaret er: Nej, det er ministeren ikke enig i. Regeringens udlændingepolitik baserer sig på grundpillerne i udlændingelovgivningen, og regeringen holder fast i, at ophold som flygtning i Danmark er midlertidigt. Vi vil heller ikke ændre reglerne for, hvornår der skal ske inddragelse eller nægtelse af forlængelse af opholdstilladelse til flygtninge. Samtidig mener vi, at det er fornuftigt at justere lovgivningen, hvis den ikke fungerer hensigtsmæssigt, og vi har jo i den seneste tid set en del eksempler på, at udlændinge har mistet deres opholdstilladelse, til trods for at de var i gang med at uddanne sig inden for områder, som vi lige nu står og mangler arbejdskraft inden for i Danmark, eksempelvis sundhedssektoren. Det synes vi ikke er hensigtsmæssigt, og derfor ønsker vi at give fortsat ophold til visse udlændinge på den måde, fordi de har vist, at de er interesseret i at være en del af det danske samfund. Tak for ordet.

Kl. 14:07

Første næstformand (Leif Lahn Jensen):

Spørgeren.

Kl. 14:07

Peter Skaarup (DD):

Jeg forstår ikke rigtig svaret her fra ministeren, for man siger, at man ikke vil ændre lovgivningen, men alligevel vil man gerne se på sagen og se på tingene, som ministeren siger. Det, der for mig står tilbage, er et indtryk af, at Socialdemokratiet, Venstre og Moderaterne, som sidder i regering, i virkeligheden gerne vil lempe udlændingepolitikken på et centralt område, som i hvert fald et stort flertal i Folketinget har stået bag igennem en del år, nemlig hjemsendelsespolitikken. Altså, når man kommer til Danmark som flygtning, skal man tage tilbage til ens hjemland, når der er mulighed for det.

Jeg kunne godt tænke mig at spørge ministeren om noget helt konkret. Ministeren har under valgkampen udtalt følgende til DR i forbindelse med en historie om en 20-årig kvinde,  Mariam Karim, som var i gang med at uddanne sig til sosu-assistent, men som så skulle forlade Danmark – og jeg citerer lige, hvad det var, ministeren sagde under valgkampen:

»Jeg forstår godt, at de her enkeltsager vækker følelser, og at man kan have stor sympati for udlændinge, der ønsker at leve i Danmark. Men vi er helt inde i kernen af dansk udlændingepolitik: Når man er her som flygtning, så er man her midlertidigt. Og det gælder uanset, om man er ledig, i arbejde, under uddannelse eller pensioneret, for alle er lige for loven.«

Hvordan hænger det, som ministeren her har sagt i valgkampen, sammen med det regeringsgrundlag, der jo altså åbner for, at man vil give opholdstilladelse til folk, der ellers skulle sendes hjem?

Kl. 14:09

Første næstformand (Leif Lahn Jensen):

Ministeren.

Kl. 14:09

Udlændinge- og integrationsministeren (Kaare Dybvad Bek):

Jamen det, jeg blev stillet over for i valgkampen, var spørgsmålet om, hvorvidt jeg som minister skulle gå ind og pille ved den sagsbehandling, som foregik af den konkrete kvinde. Og der kan jeg sige helt klart og utvetydigt, at jeg som udlændingeminister aldrig kommer til at sidde og rode med enkeltsager og sige, at fordi der er en, der har været i fjernsynet og har taget sig godt ud, så skal man give vedkommende en opholdstilladelse. Det kommer til at foregå i Udlændingestyrelsen, i Flygtningenævnet og de andre relevante steder, og der kommer man til at rette sig efter lovgivningen, for alle er lige for loven. Og hovedreglen i dansk flygtningepolitik – det, der oprindelig blev spurgt til i det her spørgsmål – er fuldstændig, som den hele tiden har været: Når man kommer som flygtning, kan man være her, indtil det land, man kommer fra, er sikkert igen, og så skal man vende hjem.

Kl. 14:09

Første næstformand (Leif Lahn Jensen):

Spørgeren.

Kl. 14:09

Peter Skaarup (DD):

Vil det sige, at regeringen, når den i regeringsgrundlaget skriver, at man vil lægge op til ændringer, ikke vil ændre noget? Er det i virkeligheden det, ministeren står og siger her i Folketinget i dag? For så har vi jo en ny situation. Så vil regeringen ingenting gøre. Eller hvad ligger der egentlig i det, som står i regeringsgrundlaget, og som for mig at se, for Danmarksdemokraterne at se er et klart brud med den hjemsendelsespolitik, som Socialdemokratiet gang på gang har sagt er led i den stramme udlændingepolitik, og at den holder de fast ved?

Kl. 14:10

Første næstformand (Leif Lahn Jensen):

Ministeren.

Kl. 14:10

Udlændinge- og integrationsministeren (Kaare Dybvad Bek):

Jeg tror, spørgeren gør så lidt dårligere begavet, end spørgeren egentlig er, når det bliver stillet op på den her måde. Det er sådan allerede i dag, at hvis man tager ophold på baggrund af erhvervsordningerne, kan man godt søge opholdstilladelse på baggrund af dem i stedet for at have eksempelvis opholdstilladelse på baggrund af asyl. På samme måde vil man have mulighed for med de her uddannelsesordninger i den periode, hvor man uddanner sig til nogle erhverv, som man vil kunne få opholdstilladelse på baggrund af gennem erhvervsbeskæftigelsesordningerne, også at få opholdstilladelse. Så der er ikke ændret noget i hovedprincippet. Der er givet en mulighed for, at en relativt lille gruppe har mulighed for, hvis de tager en uddannelse, vi mangler uddannede fra i samfundet, så at få lov til at blive her, mens de tager den uddannelse, og selvfølgelig også bagefter, hvis de får et arbejde inden for det fag, at blive her via vores erhvervsordninger.

Kl. 14:11

Første næstformand (Leif Lahn Jensen):

Så har vi en medspørger. Fru Susie Jessen, værsgo.

Kl. 14:11

Susie Jessen (DD):

Tak for ordet. Jeg er glad for, at ministeren reelt siger, at det, der står i regeringsgrundlaget, ikke betyder noget. Det kan også være, at ministeren gerne vil uddybe, hvad det er, regeringen mener, når man siger, at man vil håndtere problemet med, at unge kvinder fra Syrien har mistet deres opholdstilladelse, selv om de har vist, at de vil Danmark. Betyder det her, at man vil begynde at lempe på hjemsendelsespolitikken og lade nogle blive her, fordi de har et arbejde?

Kl. 14:11

Første næstformand (Leif Lahn Jensen):

Ministeren.

Kl. 14:11

Udlændinge- og integrationsministeren (Kaare Dybvad Bek):

Nej, allerede i dag er det sådan, at hvis man søger opholdstilladelse på baggrund af en erhvervsordning – hvis man eksempelvis tjener over 452.000 kr. om året, hvis man har et fag, som vi mangler, eksempelvis sygeplejersker og nogle typer af ingeniører og andre fag – kan man få opholdstilladelse på den baggrund. Det er jo en anden type opholdstilladelse, end hvis man får asyl som flygtning. Det er jo en opholdstilladelse, hvor man, hvis man ikke har jobbet længere, ikke længere har opholdstilladelse. Det kan man allerede i dag; det er en mulighed; det har spørgerens tidligere parti også været med til at vedtage som lovgivning.

Det forlænger vi på den måde, at vi siger: Hvis man er ved at tage en uddannelse, der fører hen til et fag, som vi mangler, og som man vil få opholdstilladelse på baggrund af, har man mulighed for at gøre den uddannelse færdig og så få den opholdstilladelse. Det synes jeg er en helt rimelig ting, og det ændrer ikke ved, at det er sådan, at man som flygtning i Danmark er her midlertidigt, og når ens land er sikkert, som f.eks. nogle dele af Syrien er, skal man selvfølgelig vende hjem til der, hvor man kom fra.

Kl. 14:12

Første næstformand (Leif Lahn Jensen):

Spørgeren.

Kl. 14:12

Susie Jessen (DD):

Så vil jeg egentlig gerne bare gøres klogere på, hvad formålet med den sætning i regeringsgrundlaget er. Altså, hvad er det, man vil gøre anderledes, end man gør i dag, når man siger, at man vil håndtere problemet med de her syriske kvinder? Ministeren har bl.a. i Berlingske kaldt sig minister for leverpostej, tørklæder og badeforhæng, og jeg kunne godt tænke mig at vide, hvad det er for nogle parametre, der spiller ind, når man viser, at man vil Danmark. Hvad mener man helt konkret med det her? Hvad er det helt konkret, man vil gøre?

Kl. 14:13

Første næstformand (Leif Lahn Jensen):

Ministeren.

Kl. 14:13

Udlændinge- og integrationsministeren (Kaare Dybvad Bek):

Hvis man tager den gruppe af syriske kvinder, der er, har vi jo desværre set, at der er meget, meget få af dem, som er i arbejde. Der synes jeg da, at det, at man tager del i det danske arbejdsmarked, er et ret godt tegn på, at man ønsker at blive en del af vores kultur, hvor det jo er sådan, at både mor og far går på arbejde – det er det, der er normalt i Danmark. Det synes jeg jo er et tegn på, at man er interesseret i det danske samfund. Jeg tror som min forgænger og andre også, at det nogle gange kun tager 5 minutter at blive integreret i Danmark, og det er de 5 minutter, man bruger på at beslutte sig for, at man vil være en del af det her samfund.

Kl. 14:13

Første næstformand (Leif Lahn Jensen):

Så siger vi tak til medspørgeren og giver adgang til et enkelt spørgsmål fra hr. Peter Skaarup.

Kl. 14:13

Peter Skaarup (DD):

Tak for det, og tak til ministeren for besvarelserne. Jeg har bare lige lyst til at læse det, som jeg læste op for ministeren lidt tidligere, op igen bare lige for at forstå helt, hvad det er, regeringen skriver i det her regeringsgrundlag. Der sagde ministeren altså i valgkampen:

»Jeg forstår godt, at de her enkeltsager vækker følelser, og at man kan have stor sympati for udlændinge, der ønsker at leve i Danmark ... Når man er her som flygtning, så er man her midlertidigt.

Og det gælder uanset, om man er ledig, i arbejde, under uddannelse eller pensioneret, for alle er lige for loven ...«.

Holder det stadig væk, minister, når man vil til at ændre lovgivningen, som jeg hører det, for mennesker, som faktisk skal vende tilbage til deres hjemland, men altså ifølge ministeren skal have lov til at blive her alligevel?

Kl. 14:14

Første næstformand (Leif Lahn Jensen):

Tak! Ministeren.

Kl. 14:14

Udlændinge- og integrationsministeren (Kaare Dybvad Bek):

Jeg tror udmærket godt, spørgeren kender den debatudsendelse, hvor jeg sagde det. Og det, der var diskussionen, var, om vi skal diskriminere dem, der er her på asylgrundlag, på den måde, at vi siger, at dem, der er i arbejde, dem, der klarer sig godt i gymnasiet, skal have lov til at blive her, mens dem, der måske ikke gør det, ikke skal have lov til at blive her. Der mener jeg grundlæggende, at når man er her som flygtning, er man udvalgt efter humanitære kriterier – hvem har behov for beskyttelse? Hvis man er her på en arbejdsopholdstilladelse eller på en uddannelsesopholdstilladelse, som vi nu forlænger det med, så er man her jo, fordi man har et arbejde, som er godt for det danske samfund. Og den dag, man ikke har det arbejde mere, kan man heller ikke være her. Så der er intet som helst, der skurrer, i forhold til hvad jeg siger nu, og hvad jeg sagde dengang. Vi kommer ikke til at sidde og udvælge folk på flygtningeopholdstilladelse, alt efter hvordan de klarer sig i gymnasiet eller på arbejdsmarkedet. Det mener jeg er en helt forkert måde at gå til det på.

Kl. 14:15

Første næstformand (Leif Lahn Jensen):

Så siger jeg tak til spørgeren.

Og det næste spørgsmål, der også er til udlændinge- og integrationsministeren, er fra hr. Peter Kofod.

Kl. 14:15

Spm. nr. S 46

10) Til udlændinge- og integrationsministeren af:

Peter Kofod (DF):

Vil ministeren – med udgangspunkt i de seneste tal fra Sverige, hvorefter to tredjedele af de 5-19-årige i Malmø har indvandrerbaggrund – anerkende eller benægte, at der foregår en befolkningsudskiftning i Malmø, og tilkendegive, hvad ministeren synes om den befolkningsudvikling, der finder sted i Sverige og Malmø?

Første næstformand (Leif Lahn Jensen):

Værsgo at læse op.

Kl. 14:15

Peter Kofod (DF):

Tak for det. Vil ministeren – med udgangspunkt i de seneste tal fra Sverige, hvorefter to tredjedele af de 5-19-årige i Malmø har indvandrerbaggrund – anerkende eller benægte, at der foregår en befolkningsudskiftning i Malmø, og tilkendegive, hvad ministeren synes om den befolkningsudvikling, der finder sted i Sverige og Malmø?

Kl. 14:16

Første næstformand (Leif Lahn Jensen):

Ministeren.

Kl. 14:16

Udlændinge- og integrationsministeren (Kaare Dybvad Bek):

Jeg tror ikke, det er min opgave som minister i den danske regering at kommentere udviklingen i Sverige, men jeg kan i hvert fald sige, at regeringen vil føre en stram, ansvarlig og konsekvent udlændingepolitik, hvor hovedmålet er, at der er styr på det antal af flygtninge og indvandrere, der kommer til Danmark. Det er afgørende, at vi har styr på tilstrømningen, og at vi, når vi har færre, der kommer til landet, også har kapacitet til at sikre en ordentlig integration, altså at folk kan komme i arbejde og komme i uddannelse, så vi ikke svækker den sammenhængskraft, som der er i vores samfund.

Vi skal selvfølgelig også stille krav til flygtninge og indvandrere, når de er i Danmark. Folk skal bidrage til fællesskabet og være selvforsørgende. Det gavner både vores fællesskab, men selvfølgelig også den enkelte. Det er også afgørende, at man respekterer de grundlæggende værdier, som vores samfund bygger på. Folkestyre, ligestilling, demokratisk børneopdragelse og alle de andre ting, som vi har skabt et velstående samfund ud af, insisterer vi selvfølgelig på at folk står på, men det er ikke min opgave som minister at vurdere, om et andet lands bestemte kommuner har oplevet en forkert demografisk udvikling.

Kl. 14:17

Første næstformand (Leif Lahn Jensen):

Spørgeren.

Kl. 14:17

Peter Kofod (DF):

Det her er det mest afgørende spørgsmål ikke bare for Danmark, men for hele den vestlige verden, for det er det spørgsmål, som fremtidige politikere ikke bare kan lave om med lovgivning. Et flertal i det her Folketing vil altid kunne hæve skatten eller sænke den, lave om på vores uddannelser eller vores velfærdsstat eller anlægge nye veje eller rive de veje op igen – alt kan laves om. Men lige præcis hvordan befolkningen er sammensat, hvem det er, vi giver statsborgerskab, vil have effekter i mange, mange generationer.

Når man ser på Sverige, må jeg bare sige, det løber mig koldt ned ad ryggen at se, hvad der foregår der, altså at høre en migrationsforsker tale om, at to tredjedele af børn og unge i svenske storbyer, her Malmø som eksempel, har indvandrerbaggrund. Altså, det kommer til at forandre det svenske samfund radikalt ikke bare de kommende år, men i mange generationer – for altid. Derfor forventer jeg selvfølgelig også, at regeringen mener noget om det. Vi deler grænser med Sverige; det var indtil for nylig ministerens partifæller i Sverige, der sad i regering; der sidder en svensker som udlændingekommissær i Bruxelles og har enorm indflydelse på hele det område. Så jeg forventer egentlig mere end en sang fra de varme lande om, at regeringen agter at føre en fast og fair udlændingepolitik. Jeg tror, de fleste danskere vil sige: Fast og fair lyder da fint. Men det her spørgsmål er simpelt hen for vigtigt til, at der bliver talt udenom, så jeg vil gerne igen bede ministeren om at besvare mit spørgsmål og måske besvare det lidt mere uddybende end under den første besvarelse.

Kl. 14:18

Første næstformand (Leif Lahn Jensen):

Ministeren.

Kl. 14:18

Udlændinge- og integrationsministeren (Kaare Dybvad Bek):

Der er ikke nogen, der taler udenom her. Der er fuldstændig konsensus i den brede midte af det danske Folketing og også den danske befolkning om, at det er altafgørende, at vi har styr på, hvor mange der kommer til landet, og integrationen, og at der er mulighed for,  at folk rent faktisk tager Danmark til sig, tager del i de vaner, som vi har, bliver en del af det liv, som vi lever, går på arbejde og ikke tager nogle værdier med sig, som har vist sig ikke at være særlig bæredygtige i de lande, de kommer fra. Det er jo sådan, det er. Og hvis man indretter vores land på samme måde som nogle af de lande, som folk kommer fra, så tror jeg ikke det bliver godt for det danske samfund.

Det centrale i det er jo at stå fast på, at antallet betyder noget. Hvis man skal snakke om svensk flygtninge- og udlændingepolitik, er problemet måske det, at man i for lang tid i Sverige ikke har stået fast på – eller ikke har erkendt – at antallet har en stor betydning.

Kl. 14:19

Første næstformand (Leif Lahn Jensen):

Spørgeren.

Kl. 14:19

Peter Kofod (DF):

Det sidste er jeg enig i, og derfor vil jeg spørge ministeren: Når to tredjedele af børn og unge i et område har ikkevestlig baggrund eller i hvert fald udlændingebaggrund, er der så tale om befolkningsudskiftning – ja eller nej?

Kl. 14:19

Første næstformand (Leif Lahn Jensen):

Ministeren.

Kl. 14:19

Udlændinge- og integrationsministeren (Kaare Dybvad Bek):

Jeg anerkender ikke det begreb, for jeg ved, at hvis jeg svarer ja eller nej på det, bliver jeg suget ned i sådan et ormehul af forskellige konspirationsteorier, som det relaterer sig til.

Jeg anerkender, at man har en demografisk udvikling i nogle svenske byer, som jeg ikke ville ønske var der i Holbæk eller andre steder i Danmark. Og det kommer af, at der er for stort et antal, i forhold til hvor mange man kan integrere, og der skal vi i Danmark være enormt opmærksom på, at vi ikke havner i den samme situation.

Men jeg mener, at begrebet befolkningsudskiftning er knyttet til en række konspirationsteorier, som jeg ikke har lyst til at være en del af.

Kl. 14:20

Første næstformand (Leif Lahn Jensen):

Spørgeren.

Kl. 14:20

Peter Kofod (DF):

Jeg vil bare lige have det fuldstændig udpenslet. Når to tredjedele af børn og unge i et område i Sverige ikke længere er, og nu tillader jeg mig at sige det, svenskere, i hvert fald ikke i forhold til ophav – det kan godt være, at de tilegner sig det svenske sprog, og det kan også være, at nogle af dem bliver svenskere – så er det i hvert fald et svært udgangspunkt, altså når det er to tredjedele. Der kan man jo så kigge på tallene og se, hvordan det sådan udfolder sig i samfundet. Og det vil ministeren ikke kalde for befolkningsudskiftning af frygt for konspirationsteorier og tonen på internettet og alt muligt andet. Er det sådan, jeg skal forstå det?

Kl. 14:21

Første næstformand (Leif Lahn Jensen):

Ministeren.

Kl. 14:21

Udlændinge- og integrationsministeren (Kaare Dybvad Bek):

Først vil jeg sige, at når der bliver sagt to tredjedele, er det vigtigt at huske, at af de fem største udenlandske grupper i Malmø Kommune er de tre af dem jo europæiske grupper, bl.a. danskere og polakker. Så man skal, synes jeg, være mere præcis, ligesom vi har været i denne regerings og den tidligere regerings tid, hvor man siger: Hvad er det for nogle grupper, der er svære at integrere i det danske samfund? Det er for mig at se især folk fra Mellemøsten og fra Nordafrika, og det er dem, vi skal holde øje med – ikke hvor mange svenskere eller danskere eller nordmænd der bor i et område.

Men det er klart, at det er en demografisk udvikling, og hvis man oplever, at så mange kommer fra eksempelvis Mellemøsten, så ændrer det et samfund på en måde, som jeg ikke tror er god for et samfund.

Kl. 14:21

Første næstformand (Leif Lahn Jensen):

Tak til spørgeren, og tak til udlændinge- og integrationsministeren.

Næste spørgsmål er til skatteministeren af fru Trine Pertou Mach.

Kl. 14:22

Spm. nr. S 40

11) Til skatteministeren af:

Trine Pertou Mach (EL) (medspørger: Pelle Dragsted (EL)):

Hvorfor vil regeringen lade virksomhedsarvinger slippe billigere i skat end andre danskere?

Første næstformand (Leif Lahn Jensen):

Værsgo.

Kl. 14:22

Trine Pertou Mach (EL):

Tak for det. Det her spørgsmål lyder i første omgang i al sin enkelhed: Hvorfor vil regeringen lade virksomhedsarvinger slippe billigere i skat end andre danskere?

Kl. 14:22

Første næstformand (Leif Lahn Jensen):

Ministeren.

Kl. 14:22

Skatteministeren (Jeppe Bruus):

Tak for spørgsmålet. Danmark har, som I ved, jo fået en ny regering – en bred regering hen over den politiske midte – og vi har sammen opstillet et ambitiøst regeringsprogram. Det har vi gjort, fordi vi har en række fælles ambitioner for vores land, bl.a. at styrke væksten og skabe fundamentet for fremtidens velfærd og den grønne omstilling.

Derfor har vi bl.a. valgt, at erhvervsstøtten skal saneres for 2 mia. kr. årligt. Vi vil anvende 1 mia. kr. til at styrke virksomhedernes fradrag for investeringer i forskning eller udvikling; innovation og nytænkning er en hjørnesten i fremtidens arbejdspladser og nye grønne teknologier. Vi vil også anvende 0,5 mia. kr. til at nedsætte bo- og gaveafgiften ved generationsskifte i erhvervsvirksomheder fra 15 pct. til 10 pct., og vi vil anvende ca. 0,5 mia. kr. til at skabe en ny model for værdiansættelse.

Generationsskifte i familieejede virksomheder har de seneste år givet anledning til mange diskussioner, og der har været regelændringer under skiftende regeringer. Det har skabt usikkerhed for både virksomhedsejere og deres medarbejdere. Det er derfor denne regerings ønske at få skabt klar politisk konsensus om rammevilkårene for de familieejede virksomheder. Der er behov for ro på området; virksomheder skal kunne planlægge et generationsskifte i god tid og i vished om de skattemæssige forhold, så der bliver bedre mulighed for at prioritere investeringer i nye arbejdspladser og i den grønne omstilling.

Kl. 14:23

Første næstformand (Leif Lahn Jensen):

Spørgeren.

Kl. 14:23

Trine Pertou Mach (EL):

Tak. Men spørgsmålet går lidt på, at vi undrer os over den kovending, som Socialdemokratiet har foretaget på det her område, for det er jo ganske kort tid siden, at Socialdemokratiet sammen med Radikale, SF, Alternativet og os i Enhedslisten netop tilbagerullede den her type skattelettelse til de rigeste, nemlig i forbindelse med finansloven i 2020.

Efter vedtagelsen af finansloven i 2020 udtalte Morten Bødskov, ministerens partifælle, som på daværende tidspunkt var skatteminister, at »især bo- og gaveafgiften er en helt urimelig skattelettelse til dem, der i forvejen har mest«. Det var netop derfor, vi på daværende tidspunkt var enige i det rød-grønne flertal om at ensrette beskatningen af arv og gave, så satsen blev 15 pct. på alle. Det at ændre på den igen er jo ikke at skabe ro – der er sådan set ro om det og klarhed om, hvad det kunne være, og Socialdemokraterne kunne med det rød-grønne flertal have fortsat den ro, der var på området.

Vi taler om en åbenlys gave til de allerrigeste i vores samfund, og der er ikke noget belæg og ikke noget grundlag for at antage, at den her skatterabat skulle skabe vækst og beskæftigelse. Så hvad er den politiske begrundelse fra Socialdemokraternes side for nu at ville ændre på bo- og gaveafgiften?

Kl. 14:24

Første næstformand (Leif Lahn Jensen):

Ministeren.

Kl. 14:25

Skatteministeren (Jeppe Bruus):

Det er jo rigtigt, at afgiften ved generationsskifte frem til 2016 var 15 pct. Så satte den daværende borgerlige regering afgiften ned til 5 pct. Så kom vi, Socialdemokratiet, til magten i 2019, og sammen med det parlamentariske grundlag satte vi den op til 15 pct. Nu har vi så i en ny regering hen over midten besluttet os for at lægge niveauet på 10 pct., altså imellem de 5 og de 15 pct.

Det er udtryk for, at vi forsøger at lave en løsning, som der er konsensus omkring, og som gør, at man ikke vil opleve, at afgiften kommer til at køre op og ned, afhængigt af hvem der sidder ved regeringsmagten. Dermed vil vi skabe tryghed og sikkerhed for, at man har nogle langsigtede vilkår, man kan regne med.

Kl. 14:25

Første næstformand (Leif Lahn Jensen):

Spørgeren.

Kl. 14:25

Trine Pertou Mach (EL):

Jeg kunne godt tænke mig at høre fra ministeren, om ministeren er enig i det, som Morten Bødskov sagde på daværende tidspunkt, nemlig at det her er en helt urimelig skattelettelse til dem, der i forvejen har allermest, men at man som led i et kompromis med en regering hen over midten accepterer, at man giver den her skattelettelse til nogle af dem, der i forvejen har allermest.

Kl. 14:26

Første næstformand (Leif Lahn Jensen):

Ministeren.

Kl. 14:26

Skatteministeren (Jeppe Bruus):

Nu refererer spørgeren til citater fra hr. Morten Bødskov. Jeg tænker, man også kunne have fået nogle citater fra undertegnede; jeg har i hvert fald været i nogle samråd, tror jeg, i den seneste periode om også denne sag.

Det er jo rigtigt, at vi har haft en argumentation for, hvorfor vi syntes, at det var rimeligt, at afgiften var på 15 pct. Jeg står fuldt på mål for, at vi nu har et regeringsgrundlag, hvor vi, i lyset af at vi har en bred regering, forsøger at skabe nogle rammevilkår, som holder, og der har vi så lagt niveauet på 10 pct., og det synes jeg er fair og rimeligt.

Kl. 14:26

Første næstformand (Leif Lahn Jensen):

Så har vi en medspørger. Hr. Pelle Dragsted, værsgo.

Kl. 14:26

Pelle Dragsted (EL):

Det er jo lidt svært at blive helt klar på, hvad det egentlig er, Socialdemokraterne mener om det her. Nu er det fair og rimeligt, og før var det en helt skæv skattelettelse til de allerrigeste. Men lad mig prøve at gøre det konkret med nogle beløb. 12,8 mia. kr. – det er den besparelse, som arvingerne til LEGO-familien får på grund af den her særlige særrabat til virksomhedsarvinger. 4,3 mia. kr. er det, som arvingerne til Bestseller-familien, altså Anders Holch Povlsen-familien, sparer og slipper billigere med ved den her særrabat til de allerrigeste. 820 mio. kr. er det, som arvingerne til Danfoss-familien kan proppe ned i lommen som følge af den her skattelettelse. Mener ministeren, at det i en tid, hvor vi har fattige familier, der dårligt kan betale regningerne, og hvor regeringen selv siger, at man mangler midler til velfærd, til klima, til forsvar, er en rigtig prioritering at proppe de her mange milliarder ned i lommerne på nogle af Danmarks allerallerrigeste individer?

Kl. 14:27

Første næstformand (Leif Lahn Jensen):

Ministeren.

Kl. 14:27

Skatteministeren (Jeppe Bruus):

Man får et indtryk af, at de penge, der her bliver talt om, bliver taget fra noget andet og givet til nogle. Altså, det, det koster her, er, at vi bruger 2 mia. kr. fra erhvervsstøtten. Det var også det, jeg sagde i min besvarelse. 1 mia. kr. går til FoU-fradraget, 0,5 mia. kr. går til at sænke satsen fra 15 pct. til 10 pct., og den anden halve milliard går til at lave en model for en ny værdiansættelse. Og de penge bliver altså fundet i erhvervsstøtteordninger, og det er den finansiering, der ligger i modellen.



Kl. 14:28

Første næstformand (Leif Lahn Jensen):

Spørgeren.

Kl. 14:28

Pelle Dragsted (EL):

Altså, penge, som bliver brugt, bliver jo altid taget fra noget andet. Og nu har man den her antagelse om, at det er 1 mia. kr., man vil bruge på det her. Men jeg har nævnt nogle beløb, som er betydelig højere bare hos et par af de familier, som får glæde af det her. Så man kan vel spørge sig selv, hvordan de er nået frem til de beløb ovre i Skatteministeriet. Men det, jeg synes er særlig mærkeligt ved det her, er, at det er en særrabat. Altså, det her betyder jo, at en almindelig lønmodtager, som arver et sommerhus, skal betale en højere arveskatteprocent end en godsejersøn, som arver familiens gods, eller en virksomhedssøn, som arver familiens virksomhed. Er det udtryk for socialdemokratisk skattepolitik?

Kl. 14:29

Første næstformand (Leif Lahn Jensen):

Ministeren.

Kl. 14:29

Skatteministeren (Jeppe Bruus):

Altså, vi satte procenten op til 15 pct., og det her er et udtryk for, at vi nu har en ny regering, en bred regering, og vi har jo så fundet et niveau, som ligger imellem de 5 pct., som den daværende borgerlige regering satte det ned til, og de 15 pct., som vi satte den op til. Og det står jeg selvfølgelig fuldt og helt på mål for. Men som det også er refereret her, kan man jo se, hvad den socialdemokratiske holdning har været historisk set.

Kl. 14:29

Første næstformand (Leif Lahn Jensen):

Så siger jeg tak til medspørgeren. Så er der et enkelt spørgsmål fra spørgeren, fru Trine Pertou Mach. Værsgo.

Kl. 14:29

Trine Pertou Mach (EL):

Så kunne jeg godt tænke mig at slutte af med at høre, hvad ministeren tror at der ville være sket, hvis Socialdemokraterne havde været ærlige om, at man var villig til at flytte sig på det her, som jo ellers har været en mærkesag for Socialdemokraterne, altså at vi er for lille et land til at have store forskelle – det er et tidligere valgoplæg fra Socialdemokratiet. I kunne have undgået det her ved at bruge det rød-grønne flertal, som findes. Hvad andet bør vi kalde det her end klassekamp fra oven?

Kl. 14:30

Første næstformand (Leif Lahn Jensen):

Ministeren.

Kl. 14:30

Skatteministeren (Jeppe Bruus):

Jeg er lidt usikker på det her fænomen med det rød-grønne flertal. Realiteten var jo efter valget, at der – i hvert fald hvis man lyttede til De Radikale – ikke var et rød-grønt flertal; der var et flertal i Folketinget, der ville en bred regering hen over midten. Og det her er et udtryk for, at vi er nogle partier, der har fundet sammen om at levere på det, vi faktisk også gik til valg på. Det var det, statsministeren sagde, da man udskrev valget, nemlig at vi ønskede at lave en bred regering hen over midten med minimum et borgerligt parti. Det er så det, der er lykkedes. Jeg ved ikke, om nogen havde forestillet sig, at man kunne lave sådan en bred regering, uden at man også bøjer sig mod hinanden. Og jeg er faktisk stolt af, at vi er lykkedes med ikke bare at bøje os mod hinanden, men også med at lave et regeringsprogram, som løfter ambitionerne over det, vi ellers havde kunnet hver for sig.

Kl. 14:30

Første næstformand (Leif Lahn Jensen):

Så siger vi tak til spørgeren.

Vi går videre til et nyt spørgsmål til skatteministeren fra hr. Hans Kristian Skibby.

Kl. 14:31

Spm. nr. S 52

12) Til skatteministeren af:

Hans Kristian Skibby (DD):

Er ministeren enig i, at den planlagte passagerafgift på 100 kr. på flyrejser er i strid med regeringens skatte- og afgiftsstop?

Første næstformand (Leif Lahn Jensen):

Værsgo.

Kl. 14:31

Hans Kristian Skibby (DD):

Tak, hr. formand. Er ministeren enig i, at den planlagte passagerafgift på 100 kr. på flyrejser er i strid med regeringens skatte- og afgiftsstop?

Kl. 14:31

Den fg. formand (Erling Bonnesen):

Tak for det. Ministeren.

Kl. 14:31

Skatteministeren (Jeppe Bruus):

Nej, det er undertegnede ikke enig i. Regeringsgrundlaget fastslår, at der er et skattestop i Danmark. Regeringen vil ikke gøre det dyrere at være dansker eller drive virksomhed. I det omfang, der træffes beslutning om at hæve skatter og afgifter, skal andre skatter og afgifter tilsvarende reduceres. Regeringens politik betyder samlet set, at skatter og afgifter sættes ned, også selv om der indføres en afgift på flyrejser. Vi vil f.eks. gennemføre en reform af indkomstskatterne, så skatterne nedsættes med 5 mia. kr. Vi vil også nedsætte beskatningen ved generationsskifte af erhvervsvirksomheder og annullere den planlagte lagerskat på selskabers ejendomsavancer og forhøje FoU-fradraget.

Det er en vigtig prioritet for regeringen at understøtte den grønne omstilling og fremskynde udviklingen af grøn transport – det gælder selvfølgelig også flytrafikken. En passagerafgift på flyrejser på gennemsnitlig 100 kr. vil gøre det dyrere at flyve, men afgiften vil samtidig gøre det muligt at indfri regeringens ambitioner om en grøn indenrigsrute i 2025 og fuldt grøn indenrigsflyvning senest i 2030. Samtidig skal provenuet bl.a. anvendes til tiltag i lufthavne og områderne omkring og en forhøjet ældrecheck.

Skattepolitikken betyder samlet set, at det ikke bliver dyrere at være dansker. Og nej, den her afgift bryder ikke med et skattestop.

Kl. 14:32

Den fg. formand (Erling Bonnesen):

Tak for det. Spørgeren.

Kl. 14:32

Hans Kristian Skibby (DD):

Tak for svaret, hr. minister. Der, hvor meningerne måske brydes lidt, i hvert fald i forhold til Danmarksdemokraternes forståelse af det, der står i regeringsgrundlaget, er, hvad det konkret betyder. Indtil videre har vi kun kunnet se, at man lader skatterne stige; f.eks. øgede man jo i december måned danske virksomheders skatter med 720 mio. kr. i forbindelse med L 4 om ændringer af afskrivningsloven og investorfradragsmodellen. Man bliver måske en kende mistænksom, når så regeringen, hver gang vi spørger den, alligevel siger, at man så sandelig også har vedtaget at gennemføre et konkret skatte- og afgiftsstop.

Jeg synes jo ikke, at det virker rimeligt, at regeringen nu på en måde skynder sig at gøre det dyrere at være dansker lige her efter valget, når man så samtidig siger, at man har indgået og aktiveret et skattestop, men at de gode elementer i det skatte- og afgiftsstop så bare kommer på et senere tidspunkt. Og der vil jeg gerne høre – for at blive lidt klogere på den del af det – hvornår det er, at de gode elementer kommer, når vi nu indtil videre kun kan se, at der er stigende flyafgifter og ødelagte fradragsmodeller for afskrivning samt en planlagt toptopskat osv. Hvornår kommer de gode elementer fra skatteministeren?

Kl. 14:34

Den fg. formand (Erling Bonnesen):

Ministeren.

Kl. 14:34

Skatteministeren (Jeppe Bruus):

Jeg tror i virkeligheden, at spørgsmålet meget godt illustrerer forskellen på at være i opposition og være i regering, for jeg har også noteret mig, at Danmarksdemokraterne faktisk gik ind for Arnepensionen og ønskede, at Arnepensionen skulle fortsætte. Det er jo et sympatisk synspunkt at have, men skal det blive til virkelighed, skal det også finansieres. De forslag, vi snakker om her, er jo en del af finansieringen af det. Derfor er det nemt nok at sige i en valgkamp, at man støtter Arnepensionen; det er lidt vanskeligere, hvis man så ikke bagefter bakker det op her i salen.

Vi har så lagt et program på bordet, som gør, at man både holder fast i Arnepensionen og samlet set laver en skattepakke, der betyder skattelettelser, og det kommer vi selvfølgelig til at indfri. Og når vi laver lovprogrammet osv., kommer vi selvfølgelig også til at tilkendegive, hvornår tingene kommer.

Kl. 14:34

Den fg. formand (Erling Bonnesen):

Tak. Spørgeren.

Kl. 14:35

Hans Kristian Skibby (DD):

Det findes der mange forklaringer på, men man kunne jo også, vil jeg her sige til skatteministeren, måske starte med at invitere de partier, der skal være med til at finansiere en Arnepension, til også at være med til at finde pengene, frem for at det bare nærmest bliver lovdikteret af den nye regering. Synes ministeren, at det er fair, at man ikke involverer Folketingets partier i, hvor pengene skal findes?

Kl. 14:35

Den fg. formand (Erling Bonnesen):

Ministeren.

Kl. 14:35

Skatteministeren (Jeppe Bruus):

Vi kommer til at involvere Folketingets partier, og vi kommer til at arbejde med at få bredest mulige aftaler i hus. Men det er jo ikke nogen hemmelighed, at vi brugte efteråret på først at tage en valgkamp og så en rum tid på at danne en regering. Og det kan ikke være nogen hemmelighed for nogen, der sidder herinde i Folketinget, at hvis man skal nå at gennemføre nogle af de her forslag i hast – jeg er selv afsender på to af dem – så er aftrækket meget kort.

Der er jo ikke tale om ny finansiering, så det er ikke sådan noget, der kan komme bag på hverken Danmarksdemokraterne eller nogle af de rutinerede folketingsmedlemmer, der er blevet valgt for Danmarksdemokraterne.

Kl. 14:36

Den fg. formand (Erling Bonnesen):

Så er det spørgeren for sin  sidste runde.

Kl. 14:36

Hans Kristian Skibby (DD):

Tak for svaret. Men det ændrer ikke på, at Danmarksdemokraterne ikke blev inviteret – og så er det jo ikke nogen skam at blive væk, vil jeg gerne have lov at sige.

Så vil jeg spørge ministeren i forhold til den her passagerafgift. Nu var ministeren inde på, hvad man gik til valg på, og de tre regeringsbærende partier gik jo til valg på, at der skulle være en passagerafgift på 0 kr., på 13 kr. eller på 80 kr. Så var det, at den nye udenrigsminister sagde, at man lavede sådan en kollektiv brainstorm, og så fandt man ud af, at afgiften skulle være på 100 kr. Hvor kom det tal fra, hr. skatteminister?

Kl. 14:36

Den fg. formand (Erling Bonnesen):

Ministeren.

Kl. 14:36

Skatteministeren (Jeppe Bruus):

Jamen er det ikke fantastisk, at det faktisk kan lade sig gøre? Det er da fantastisk, at politik betyder noget, og at politikere kan sætte sig i et rum og snakke sig til rette og finde ud af det, altså at man siger: Prøv at høre, vi har haft de her synspunkter, men tænk, hvis vi gjorde det på en anden måde og vi så kom frem til en løsning, hvor vi faktisk lægger en afgift på 100 kr. på flyrejser, og vi så kan bruge de penge både til den grønne omstilling og til at gøre noget godt for de ældre, der har mindst.

Dette er jo et meget, meget tydeligt vidnesbyrd om, hvad den her regering kan, nemlig at sætte sig sammen på tværs og lægge nogle af de normale skyttegravsargumenter, man har, på hylden og finde ud af, hvordan man udvikler noget i fællesskab, som alle kan se sig selv i. Derfor er jeg rigtig, rigtig glad for den her flyafgift.

Kl. 14:37

Den fg. formand (Erling Bonnesen):

Tak for det, og tak til spørgeren. Spørgsmålet er afsluttet.

Vi kan gå til det næste punkt, nr. 13, og det er spørgsmål til kirkeministeren. Det er fra fru Karina Lorentzen Dehnhardt.

Kl. 14:37

Spm. nr. S 39

13) Til kirkeministeren af:

Karina Lorentzen Dehnhardt (SF):

Kan ministeren have tillid til konklusionerne i advokatundersøgelsen af krænkelsessagen i Vor Frue Kirke, når man alene har interviewet krænkeren, men hverken anmelderen eller de tre ofre i sagen?

Skriftlig begrundelse

Der henvises til artiklen »Ofre blev ikke spurgt om seksuelle krænkelser. Nu skal minister fortælle hvorfor« bragt den 3. januar 2023 på Berlingskes hjemmeside.

Den fg. formand (Erling Bonnesen):

Værsgo til spørgeren for oplæsning.

Kl. 14:37

Karina Lorentzen Dehnhardt (SF):

Tak for det. Spørgsmålet lyder: Kan ministeren have tillid til konklusionerne i advokatundersøgelsen af krænkelsessagen i Vor Frue Kirke, når man alene interviewer krænkeren, men hverken anmelderen eller de tre ofre i sagen?

Kl. 14:37

Den fg. formand (Erling Bonnesen):

Tak for det. Ministeren.

Kl. 14:37

Kirkeministeren (Louise Schack Elholm):

Tak for spørgsmålet. Det handler om en sag, som Berlingske Tidende har fulgt indgående siden maj sidste år. Den 22. maj 2022 bragte avisen nemlig en artikel om en medarbejder ved Vor Frue Kirke i København, som ifølge avisen tilbage i 1990'erne og 00'erne skulle have udvist krænkende adfærd i forskellige sammenhænge.

Den slags anklager skal man naturligvis altid tage meget alvorligt, både i folkekirken og andre steder i vores samfund. Det gælder, uanset om man som menighedsråd har arbejdsgiveransvar for en medarbejder, der anklages for krænkende adfærd, eller om man fører tilsyn med et menighedsråd, sådan som folkekirkens biskopper gør.

Den konkrete sag i Berlingske var alvorlig og omfattede bl.a. seksuelle krænkelser af en mindreårig. Selv om relationen mellem den pågældende medarbejder og den mindreårige ikke havde forbindelse til kirken, rejste Berlingskes dækning af sagen et spørgsmål om håndteringen af krænkelsessager ved Københavns Domkirke. Derfor bad Kirkeministeriet under min forgænger et eksternt advokatfirma, nemlig Kromann Reumert, om at etablere en åben indberetningsordning og bevisvurdere de oplysninger, der måtte komme. Hensigten var at sikre, at nuværende og tidligere ansatte menighedsrådsmedlemmer og andre frit kunne oplyse om deres eventuelle kendskab til tilfælde af krænkende adfærd i Vor Frue Kirke i den periode, hvor den pågældende havde været ansat.

Resultatet fremgår af den advokatrapport, som spørgeren henviser til. Hverken Kirkeministeriet eller jeg som kirkeminister kan naturligvis gå i konkrete detaljer i personsager som denne, men jeg er opmærksom på, at sagen fortsat har Berlingskes og offentlighedens interesse. Derfor har Kirkeministeriet også offentliggjort advokatrapportens sammenfatning, som er anonymiseret, så den ikke indeholder konkrete personoplysninger.

Kl. 14:39

Den fg. formand (Erling Bonnesen):

Tak for det. Spørgeren.

Kl. 14:39

Karina Lorentzen Dehnhardt (SF):

Jeg kan jo ikke helt forstå, hvordan man kan bruge konklusionerne fra en advokatundersøgelse, som ikke indeholder udsagnene fra begge parter, altså fra den ene side af sagen, den, som er anklaget, og fra den anden, dem, som oplever sig som krænket. Det synes jeg jo giver lidt indtryk af, at det kun er en halv undersøgelse og måske heller ikke så respektfuldt over for ofrene. Mener ministeren, at det er en tillidvækkende proces i forhold til at komme frit frem med de oplevelser, man har, hvis sådan en sag skulle opstå igen?

Kl. 14:40

Den fg. formand (Erling Bonnesen):

Ministeren.

Kl. 14:40

Kirkeministeren (Louise Schack Elholm):

Jeg forstår godt bekymringen. Advokatfirmaet blev bedt om at lave en indberetningsordning, så alle, der ønskede det, kunne komme frem med oplysninger om krænkelser i Vor Frue Kirke. Men ingen af de krænkede har henvendt sig til advokatfirmaet, uanset at det fra begyndelsen er gjort klart, at man også kunne henvende sig anonymt. Berlingskes artikler har hverken nævnt den eller de krænkedes identitet, og selv hvis identiteten skulle have været kendt, har hverken Kirkeministeriet eller advokatfirmaet mulighed for at pålægge private at afgive forklaringer, hvis de ikke selv måtte ønske det.

Det stiller sig lidt anderledes med den præst, der ifølge medieomtalen foretog politianmeldelsen af den pågældende medarbejder i 2014. Præstens identitet er kendt, men jeg forstår på Berlingskes artikel, at heller ikke præsten har anvendt advokatfirmaets indberetningsordning og derfor ikke er blevet indbudt til et opfølgende interview, selv om præsten har haft præcis samme åbne adgang til indberetningsordningen som alle andre. At præsten ikke har kontaktet advokatfirmaet, er med andre ord præstens eget valg, og det er under alle omstændigheder ikke ensbetydende med, at præsten ikke har fået muligheden for at bidrage til sagens oplysning på anden vis.

Samlet set har advokatfirmaet leveret det arbejde, som det er blevet bedt om, og som har været muligt på grundlag af de henvendelser, som er kommet frem i indberetningsordningen. Advokatrapporten indgår nu som et blandt flere elementer i den videre opfølgning.

Kl. 14:41

Den fg. formand (Erling Bonnesen):

Spørgeren.

Kl. 14:41

Karina Lorentzen Dehnhardt (SF):

Nu har jeg jo som retspolitisk ordfører beskæftiget mig rigtig meget med ofre for voldtægt, og jeg ved, at en af de psykiske bivirkninger, der er ved det, er, at nogle i hvert fald bliver meget usikre på, hvad det er, de har oplevet og trækker sig, ikke anmelder. Derfor synes jeg godt, at det kunne give anledning til, når man nu ved, at der har været de her ofre, at man så rækker ud efter dem i stedet for at oprette en ordning, hvor man selv kan melde sig. Mener ministeren ikke, at ministeriet eller dem, der lavede advokatundersøgelsen, skulle have rakt mere ud til ofrene i stedet for bare at sige: Vi har lige det her, hvor I selv kan melde jer? Det lyder ikke, som om man sådan aktivt har haft lysten til at gå direkte til ofrene. Så mener ministeren ikke, at man burde have rakt ud efter de pågældende ofre?

Kl. 14:42

Den fg. formand (Erling Bonnesen):

Ministeren.

Kl. 14:42

Kirkeministeren (Louise Schack Elholm):

De pågældende ofre har ikke selv henvendt sig. Berlingske har ikke offentliggjort identiteterne på de pågældende, og det er svært at række ud til nogen, man ikke ved hvem er.

Kl. 14:43

Den fg. formand (Erling Bonnesen):

Spørgeren, sidste runde.

Kl. 14:43

Karina Lorentzen Dehnhardt (SF):

Men som jeg har forstået det, har der i hvert fald for nogle af de her ofres vedkommende været kontakter til politiet. Mener ministeren, at selskabet bag advokatundersøgelsen så burde have kontaktet politiet for at finde frem til identiteten på de pågældende ofre?

Kl. 14:43

Den fg. formand (Erling Bonnesen):

Ministeren.

Kl. 14:43

Kirkeministeren (Louise Schack Elholm):

Det er korrekt, at det ikke er en straffesag, der har været rejst her. Det har været en sag for tilsynet med det. Derfor har man ikke haft den samme adgang til politiets oplysninger som ellers. I kommissoriet står der, at det var en indberetningsordning, som man lavede, og det vil sige, at man ikke havde den anden råderet i det kommissorium, der blev lavet.

Kl. 14:43

Den fg. formand (Erling Bonnesen):

Tak for det. Spørgsmålet er afsluttet.

Vi går til næste spørgsmål, og det er også til kirkeministeren, og det er også af fru Karina Lorentzen Dehnhardt.

Kl. 14:43

Spm. nr. S 51

14) Til kirkeministeren af:

Karina Lorentzen Dehnhardt (SF):

Mener ministeren, at Kirkeministeriets håndtering af krænkelsessagen om den nu tidligere sognepræst fra Christians Kirke i København har været tilfredsstillende i forhold til de kvinder, der klagede over sognepræstens adfærd, set i lyset af fælleserklæringen fra biskopperne og Landsforeningen af Menighedsråd om håndtering af seksuelle krænkelser i folkekirken?

Skriftlig begrundelse

Den 8. juni 2022 offentliggjorde folkekirken på sin hjemmeside en fælles erklæring fra landets biskopper og Landsforeningen af Menighedsråd, hvor det fremgik, at der er »nultolerance overfor krænkende handlinger og seksuel chikane i folkekirken«, og »sker det alligevel, skal det håndteres både i forhold til den krænkede og krænkeren«. Der henvises endvidere til artiklen »Eksperter om Pless-sag: Man beskytter krænkeren« bragt den 20. december 2022 i Kristeligt Dagblad, hvor det er beskrevet, at flere af de krænkede kvinder følte, at der blev taget større hensyn til krænkeren end til dem, og at kvinderne bl.a. ikke fik besked om sagens konklusion eller adgang til at se deres egne udtalelser i sagen.

Den fg. formand (Erling Bonnesen):

Værsgo til oplæsning.

Kl. 14:43

Karina Lorentzen Dehnhardt (SF):

Mener ministeren, at Kirkeministeriets håndtering af krænkelsessagen om den nu tidligere sognepræst fra Christians Kirke i København har været tilfredsstillende i forhold til de kvinder, der klagede over sognepræstens adfærd, set i lyset af fælleserklæringen fra biskopperne og Landsforeningen af Menighedsråd om håndtering af seksuelle krænkelser i folkekirken?

Kl. 14:44

Den fg. formand (Erling Bonnesen):

Ministeren.

Kl. 14:44

Kirkeministeren (Louise Schack Elholm):

Tak for spørgsmålet, som både refererer til en konkret personalesag og til en generel erklæring fra biskopper og Landsforeningen af Menighedsråd om nultolerance over for seksuelle krænkelser. Lad mig begynde med det sidste. Jeg er enig med folkekirkens aktører i, at vi ikke skal acceptere krænkende handlinger og seksuel chikane, hverken i folkekirken eller andre steder. Det er budskabet i biskopperne og Landsforeningen af Menighedsråds fælles erklæring, og jeg synes, det er godt, at både biskopperne og landsforeningen slår det tydeligt fast.

Lad mig så gå over til selve spørgsmålet om Kirkeministeriets håndtering af en konkret personalesag. Som spørgeren ved, betyder de almindelige forvaltningsretlige regler, at jeg ikke kan gå i detaljer om konkrete sager om enkeltpersoners ansættelse. Jeg kan derfor kun svare på spørgsmålet generelt.

Generelt kan jeg sige, at Kirkeministeriet naturligvis behandler konkrete personalesager i overensstemmelse med de regler, der gælder for de enkeltes ansættelsesforhold. Det betyder f.eks., at sager vedrørende tjenestemandsansatte sognepræster behandles i henhold til tjenestemandsloven. Selv om jeg altså ikke kan udtale mig om konkrete sager, kan jeg godt i generelle træk fortælle, hvordan man behandler disciplinærsager mod tjenestemandsansatte præster. I de grovere disciplinærsager, hvor præstens tjenesteforseelse på forhånd ventes at resultere i f.eks. en væsentlig bøde eller forflyttelse eller i en afsked, skal der gennemføres et tjenstligt forhør. Det er ikke noget, jeg eller Kirkeministeriet selv bestemmer; det fremgår af tjenestemandsloven, som Folketinget har vedtaget, og som hører under finansministeren.

Kl. 14:46

Den fg. formand (Erling Bonnesen):

Spørgeren.

Kl. 14:46

Karina Lorentzen Dehnhardt (SF):

Jeg er med på, at man ikke kan udtale sig om den konkrete sag, og det har jeg heller ikke en forventning om man kan, men de her kvinder, som har afgivet forklaring til en forhørsleder i Kirkeministeriet, som altså er under ministerens ressort, kan ikke få oplyst sagens udfald, og derfor ved de sådan set heller ikke, om deres klage har været berettiget, om man har troet på dem, om de har talt sandt, og de har sådan set også fået at vide, at de ikke engang kan få indsigt i det, de selv har sagt og afgivet af forklaring til den pågældende rapport. Så de er sådan set blevet pålagt tavshedspligt om deres egen sag.

Det er så her, jeg gerne vil have ministeren til at forholde sig til, om det er en acceptabel situation at sætte de her kvinder i, og om det er holdbart for folkekirkens omdømme i befolkningen, at der ligger sådan en sag her. Så ministeren kunne jo også svare: Jeg synes ikke, det er en acceptabel situation, jeg har meget lyst til at ændre på de her regler, så vi bedre tager hånd om de krænkede.

Kl. 14:47

Den fg. formand (Erling Bonnesen):

Ministeren.

Kl. 14:47

Kirkeministeren (Louise Schack Elholm):

Jeg forstår godt, at man ønsker indsigt i de sager, man har vidnet i. Klager over præsters tjenesteforseelser og behandlinger af sådanne klager journaliseres på præstens personalesag, men klager over en offentligt ansat, f.eks. en præst, medfører imidlertid ikke, at man af den grund bliver en part i klagesagen. Og afgørelsen af, om en klager kan få aktinsigt, træffes derfor ikke efter forvaltningslovens regler om egenacces, men efter de almindelige regler i offentlighedsloven.

Det følger af offentlighedslovens § 21, stk. 2, at retten til aktindsigt som klar hovedregel ikke omfatter sager om enkeltpersoners ansættelsesforhold i det offentliges tjeneste. Det følger dog af offentlighedslovens § 21, stk. 3, at for så vidt angår ansatte i chefstillinger, gælder lovens almindelige regler for oplysninger om disciplinære reaktioner i form af en advarsel eller derover, men kun i et tidsrum af 2 år, eller når endelig afgørelse er truffet.

Jeg har noteret mig, at det fremgår af en artikel, som spørgeren henviser til i begrundelsen for sit spørgsmål, at hvis man anmelder nogen i forbindelse med en ansættelsesretslig sag, bliver man ikke part i sagen, og derfor er der heller nogen særlige krav på at få at vide, om den pågældende anklager er blevet fyret.

Kl. 14:48

Den fg. formand (Erling Bonnesen):

Spørgeren.

Kl. 14:48

Karina Lorentzen Dehnhardt (SF):

Tak for opridsningen af de nuværende regler. Men det er faktisk ikke det, jeg er optaget af. Jeg optaget af, om ministeren vil gøre noget for at hjælpe fremtidige ofre, og om ministeren mener, at de nugældende regler er passende i forhold til at håndtere den her type sager, eller om ministeren faktisk gerne vil være med til at se på at ændre reglerne, så de tilgodeser ofrene noget mere.

Jeg synes ikke, det er tilstrækkeligt, at man som offer bare bliver verfet af på den måde. Jeg kan godt forstå behovet for at få en afklaring i de her sager, så mit spørgsmål er: Forstår ministeren også, at ofrene har det her behov for at få en afklaring, og vil ministeren arbejde for, at vi så får et system, hvor vi kan håndtere det?

Kl. 14:49

Den fg. formand (Erling Bonnesen):

Ministeren.

Kl. 14:49

Kirkeministeren (Louise Schack Elholm):

Jeg forstår godt de her ofres reaktion og frustration, men jeg kan ikke love noget på en anden ministers ressort, og det her er en lov, der ligger under Finansministeriet og ikke under kirkeministeren.

Kl. 14:49

Den fg. formand (Erling Bonnesen):

Spørgeren for det afsluttende spørgsmål.

Kl. 14:49

Karina Lorentzen Dehnhardt (SF):

Men måske kan ministeren love, at ministeren vil gå til finansministeren og til justitsministeren, hvis det også handler om offentlighedsloven, og få ændret de her regler. Det kunne jeg godt tænke mig at få et klart svar på som det ene.

Det andet er, om ministeren selv mener, at den her noget uigennemsigtige sagsbehandling i Kirkeministeriet lever op til den erklæring, som biskopperne kom med, om, at det, hvis der opstår seksuelle krænkelser, skal håndteres både i forhold til krænkeren, men også de krænkede. Mener ministeren virkelig, at vi her har taget hånd om de krænkede? Og synes ministeren ikke, at det var på sin plads at gå til finansministeren og justitsministeren og sige, at vi skal have en løsning på det her?

Kl. 14:50

Den fg. formand (Erling Bonnesen):

Ministeren.

Kl. 14:50

Kirkeministeren (Louise Schack Elholm):

Men jeg tror også, man skal kigge på, hvad det er for et spor, der er rejst. Her er det en tjenestemandssag, der er rejst, og der kan man jo altid stille spørgsmål til, om der er andre sager, man kunne rejse. Og det er jo ikke på mit ressort, og derfor vil jeg ikke blande mig i det. Men det er klart, at man får en anden behandling, hvis man vælger en anden retning.

Kl. 14:50

Den fg. formand (Erling Bonnesen):

Tak for det. Spørgsmålet er afsluttet.

Vi går til det næste spørgsmål, som er til ministeren for landdistrikter, og det er af fru Susie Jessen, Danmarksdemokraterne.

Kl. 14:50

Spm. nr. S 45

15) Til ministeren for landdistrikter af:

Susie Jessen (DD):

Er ministeren stadig enig i målsætningen fra Venstres udspil »Et stærkt og sammenhængende Danmark« om at placere 5.000 statslige arbejdspladser uden for hovedstadsområdet frem mod 2030?

Den fg. formand (Erling Bonnesen):

Værsgo til oplæsning af spørgsmålet.

Kl. 14:50

Susie Jessen (DD):

Er ministeren stadig enig i målsætningen fra Venstres udspil »Et stærkt og sammenhængende Danmark« om at placere 5.000 statslige arbejdspladser uden for hovedstadsområdet frem mod 2030?

Kl. 14:51

Den fg. formand (Erling Bonnesen):

Ministeren.

Kl. 14:51

Ministeren for landdistrikter (Louise Schack Elholm):

Tak for spørgsmålet. Jeg er som minister for landdistrikter stærkt optaget af, at det skal være attraktivt at leve, bo og arbejde i alle dele af Danmark. De statslige institutioner er sat i verden for at løse opgaver til gavn for borgere og virksomheder i hele Danmark, og det er derfor helt naturligt, at statens arbejdspladser også er fordelt i hele Danmark.

Regeringen vil derfor med det kommende forsvarsforlig have fokus på, at investeringer og arbejdspladser placeres i hele landet. Desuden vil der være fokus på, at nye statslige institutioner eller væsentlige udvidelser af eksisterende statslige institutioner skal placeres uden for de større byer. Statslige arbejdspladser fordelt i hele landet giver nærhed til borgerne, og som minister for landdistrikter er jeg overbevist om, at det vil skabe en større sammenhængskraft mellem land og by. Tak for ordet.

Kl. 14:52

Den fg. formand (Erling Bonnesen):

Spørgeren.

Kl. 14:52

Susie Jessen (DD):

Tak for svaret. Jeg er glad for, at ministeren deler den ambition, som vi også har, om, at der for nyetablerede statslige arbejdspladser som udgangspunkt skal ses på, om de kan være ude i landet og ikke i de store byer. Jeg er interesseret i at høre ministeren, om hun er enig i, at der er et behov for udflytning af endnu flere statslige arbejdspladser.

Organisationen Balance Danmark har netop udgivet en rapport, der hedder »Geografisk fordeling af statslige arbejdspladser 2015-2022«, og som viser, at der stadig er meget store problemer og udfordringer med, at langt størstedelen af de statslige arbejdspladser ligger i de store byer, og en af anbefalingerne i den her rapport er netop, at man simpelt hen flytter flere statslige arbejdspladser ud.

Så jeg vil høre ministeren, om det er en ambition, som ministeren deler, og om det er noget, som vi vil se komme til at ske i den her regeringsperiode.

Kl. 14:53

Den fg. formand (Erling Bonnesen):

Ministeren.

Kl. 14:53

Ministeren for landdistrikter (Louise Schack Elholm):

Men i regeringsgrundlaget fremgår det, at når vi laver nye statslige arbejdspladser eller væsentlige udvidelser af eksisterende statslige institutioner, skal det helst ske uden for de største byer, og jeg ved endnu ikke, hvad det vil være for nogle. Men vi ved jo, at der kommer det her forsvarsforlig, hvor vi skal have placeret nogle arbejdspladser, og der er det i hvert fald nærliggende. Og det er nok så meget, som jeg kan sige på nuværende tidspunkt i den her fase.

Kl. 14:53

Den fg. formand (Erling Bonnesen):

Spørgeren.

Kl. 14:53

Susie Jessen (DD):

Så jeg kan forstå, at det er dertil, hvor man vil gå, altså de nyoprettede statslige arbejdspladser, og der kommer selvfølgelig også nogle arbejdspladser ude i landet i forbindelse med forsvarsforliget. Men jeg er meget interesseret i netop den her del, hvor Venstre også traditionelt set har været igangsættere i forbindelse med udflytningen af statslige arbejdspladser i 2015, og det ved jeg at ministeren også selv har været glad for tidligere.

Så jeg vil høre, om det stadig er en ambition for ministeren, at der er flere statslige arbejdspladser, der bliver udflyttet fra de største byer.

Kl. 14:54

Den fg. formand (Erling Bonnesen):

Ministeren.

Kl. 14:54

Ministeren for landdistrikter (Louise Schack Elholm):

Jeg synes altid, det er positivt, når det lykkes os at udflytte statslige arbejdspladser. Det har spørgeren fuldstændig ret i, og det er jo også sket, og det er et fokuspunkt, vi har, hvorhenne i Danmark arbejdspladserne er. For vi ønsker en stærk sammenhængskraft mellem land og by, og at det også er muligt at arbejde i landdistrikterne. Så det, vi her og nu har planlagt, er, at de fremtidige arbejdspladser i høj grad placeres uden for de største byer.

Kl. 14:54

Den fg. formand (Erling Bonnesen):

Spørgeren til afslutning.

Kl. 14:54

Susie Jessen (DD):

Hvordan har ministeren det egentlig med at se den her rapport fra Balance Danmark, der viser, at der sådan set ikke rigtig er sket noget særlig godt på det her område? Vi har haft flere runder, hvor vi har haft nogle ambitioner om, at der skal være flere statslige arbejdspladser, men de nye statslige arbejdspladser er egentlig bare blevet oprettet i byerne. Hvordan har ministeren det med, at det faktisk ikke er blevet bedre?

Kl. 14:55

Den fg. formand (Erling Bonnesen):

Ministeren.

Kl. 14:55

Ministeren for landdistrikter (Louise Schack Elholm):

Jamen jeg synes også, det kan ses i regeringsgrundlaget, at man har taget det seriøst, når man skriver, at når der kommer nye statslige arbejdspladser, vil man forsøge at placere dem uden for de største byer. Så jeg synes også, det afspejler, at man ønsker at rykke ved den her balance, der har været, og som spørgeren også selv siger, har man jo også forsøgt det ad flere gange tidligere.

Så jeg mener egentlig, at det er en udfordring, som vi fuldt ud anerkender, og det er sådan set også det, der ligger til grund for, at det står sådan i regeringsgrundlaget.

Kl. 14:55

Den fg. formand (Erling Bonnesen):

Tak for det. Spørgsmålet er afsluttet.

Så går vi til det næste spørgsmål, som også er til ministeren for landdistrikter, og det er også af fru Susie Jessen.

Kl. 14:55

Spm. nr. S 48

16) Til ministeren for landdistrikter af:

Susie Jessen (DD):

Hvordan mener ministeren at det gavner unges uddannelsesmuligheder og velfærden i landdistrikterne, at regeringen vil justere aftalen om udflytning af uddannelser, så den ikke omfatter uddannelserne til sygeplejerske, pædagog, lærer og socialrådgiver, og kan ministeren garantere, at man med ro i maven kan gå videre med planerne om en pædagoguddannelse i Rebild og læreruddannelse i Svendborg med udsigt til støtte fra regeringen?

Den fg. formand (Erling Bonnesen):

Værsgo til oplæsning af spørgsmålet.

Kl. 14:55

Susie Jessen (DD):

Hvordan mener ministeren at det gavner unges uddannelsesmuligheder og velfærden i landdistrikterne, at regeringen vil justere aftalen om udflytning af uddannelser, så den ikke omfatter uddannelserne til sygeplejerske, pædagog, lærer og socialrådgiver, og kan ministeren garantere, at man med ro i maven kan gå videre med planerne om en pædagoguddannelse i Rebild og læreruddannelse i Svendborg med udsigt til støtte fra regeringen?

Kl. 14:56

Den fg. formand (Erling Bonnesen):

Ministeren.

Kl. 14:56

Ministeren for landdistrikter (Louise Schack Elholm):

Tak for også dette spørgsmål. Som minister for landdistrikter er jeg optaget af at skabe et sammenhængende Danmark med levende erhvervsliv, adgang til velfærdstilbud og uddannelsesmuligheder i hele landet.

Det betyder, at danskerne skal have mulighed for at tilgå de gode og solide velfærdstilbud, arbejdspladser og uddannelsesmuligheder i landdistrikterne såvel som i hovedstaden. Jeg har ikke mulighed for at kommentere konkret på planerne for pædagoguddannelsen i Rebild eller læreruddannelsen i Svendborg; det hører under uddannelses- og forskningsministerens ressort. Men jeg er opmærksom på, hvor vigtigt det er, at der er uddannelsesmuligheder i landdistrikterne.

Som det fremgår af regeringsgrundlaget, vil regeringen videreføre aftalen om udflytning af uddannelser og justere den således, at uddannelserne til sygeplejerske, pædagog, lærer og socialrådgiver ikke er omfattet af udflytningen. Men det er ikke det samme, som at der ikke skal udflyttes uddannelser. Det fremgår af aftalen, og uddannelserne vil jo også selv kunne bestemme, hvor de vil placere studiepladserne.

Jeg ser gerne, at mange bliver uddannet uden for de større byer. Manglende søgning til velfærdsuddannelser har betydning for, hvor mange man senere kan ansætte i velfærdssektoren. Derfor må der ske en afvejning af at prioritere uddannelserne i landdistrikterne, men samtidig sikre, at uddannelserne er attraktive nok til at tiltrække studerende. Regeringsgrundlaget skal også ses i det lys, men jeg vil henvise til uddannelses- og forskningsministeren for en mere uddybende redegørelse for velfærdsuddannelsernes udfordringer.

For mig er det væsentlige, at størstedelen af aftalen om udflytning af uddannelser fortsat står ved magt, bl.a. de økonomiske incitamenter til at etablere uddannelsestilbud uden for de største byer. Det kommer til at have stor betydning for lokalsamfundene i landdistrikterne.

Kl. 14:57

Den fg. formand (Erling Bonnesen):

Spørgeren.

Kl. 14:58

Susie Jessen (DD):

Tak for svaret. I forhold til de her uddannelser i Svendborg og Rebild siger en af ministerens nye kollegaer fra Socialdemokratiet, Bjørn Brandenborg, til Fyns Amts Avis, at læreruddannelsen selvfølgelig skal til Svendborg. Han siger også: »Jeg forstår godt frustrationen over linjerne i regeringsgrundlaget. Jeg deler den, og det er ikke en idé, der er født i Socialdemokratiet.«

Så jeg vil høre ministeren, om hun har mulighed for at opklare det. Altså, hvor er den her idé født? Hvilken have er den groet i?

Kl. 14:58

Den fg. formand (Erling Bonnesen):

Ministeren.

Kl. 14:58

Ministeren for landdistrikter (Louise Schack Elholm):

Regeringsforhandlinger er jo fortrolige. Og derudover kan jeg heller ikke udtale mig på konkrete uddannelsers vegne, for jeg er ikke uddannelses- og forskningsminister, og dette hører under uddannelses- og forskningsministerens ressort.

Kl. 14:58

Den fg. formand (Erling Bonnesen):

Spørgeren.

Kl. 14:58

Susie Jessen (DD):

Jeg vil gerne lige følge op på det her med at flytte uddannelser ud. Ministeren har selv tidligere på TV2 ØST sagt, at det er en rigtig god idé at få flere uddannelser flyttet ud i regionen. Det er med til at sikre arbejdskraft og alle de her forskellige ting. Er ministeren ikke bekymret for, at man stopper med at få de her velfærdsuddannelser ud til landdistrikterne, og at det simpelt hen vil gå ud over sammenhængskraften i landdistrikterne?

Kl. 14:59

Den fg. formand (Erling Bonnesen):

Ministeren.

Kl. 14:59

Ministeren for landdistrikter (Louise Schack Elholm):

Jo, selvfølgelig er jeg meget optaget af sammenhængskraften i forhold til landdistrikterne, og der er det jo både vigtigt, at man har muligheden for at få uddannelse, når man bor i landdistrikterne, men også vigtigt, at man senere hen kan tiltrække arbejdskraft, så man rent faktisk også kan tilbyde de forskellige velfærdsydelser, som vi ønsker, i landdistrikterne. Og det er den balance, man skal sikre sig.

Kl. 14:59

Den fg. formand (Erling Bonnesen):

Spørgeren for det sidste spørgsmål.

Kl. 14:59

Susie Jessen (DD):

De her pædagoguddannelser og læreruddannelser, de her velfærdsuddannelser, er vigtige for, at hele Danmark hænger sammen – det er vigtigt, at de ligger rundtomkring i landet. Er ministeren ikke bekymret for, at det her vil gøre, at folk ikke har lyst til at etablere sig i landdistrikterne, at der bliver den her befolkning, der vandrer ind til byerne, og at der bliver tomme landsbyer rundtomkring, fordi man nu slækker på ambitionerne om at skabe et Danmark i bedre balance?

Kl. 15:00

Den fg. formand (Erling Bonnesen):

Ministeren.

Kl. 15:00

Ministeren for landdistrikter (Louise Schack Elholm):

Jo, jeg er altid bekymret for, om vi kan opretholde de forskellige tilbud rundtomkring i landdistrikterne, og at vi også kan fastholde en bosætning i landdistrikterne. Det er det, jeg hele tiden vil forfølge, men det skal også afvejes med, at vi også senere hen kan skaffe den arbejdskraft, vi har brug for, så vi kan give de tilbud, som danskerne fortjener, i hele landet.

Kl. 15:00

Den fg. formand (Erling Bonnesen):

Tak for det. Spørgsmålet er afsluttet.

Vi kan gå til det næste spørgsmål, som er til transportministeren, og det er af hr. Nick Zimmermann.

Kl. 15:00

Spm. nr. S 43

17) Til transportministeren af:

Nick Zimmermann (DF):

Er ministeren indstillet på, at der i indeværende valgperiode afsættes penge til en fuldt statsligt finansieret forbindelse over Randers Fjord, der kan fjerne tung trafik og trængsel fra Randers by og aflaste Randersbro?

Den fg. formand (Erling Bonnesen):

Værsgo for oplæsning af spørgsmålet.

Kl. 15:00

Nick Zimmermann (DF):

Tak for det. Er ministeren indstillet på, at der i indeværende valgperiode afsættes penge til en fuldt statsligt finansieret forbindelse over Randers Fjord, der kan fjerne tung trafik og trængsel fra Randers by og aflaste Randersbro?

Kl. 15:01

Den fg. formand (Erling Bonnesen):

Ministeren.

Kl. 15:01

Transportministeren (Thomas Danielsen):

Tak for det. Og tak for spørgsmålet. Indledningsvis vil jeg sige, at mit svar omhandler den såkaldte klimabro, som er den forbindelse over Randers Fjord, som Randers Byråd har besluttet at arbejde videre med, og som jeg i øvrigt selv besøgte både borgmesteren og førsteviceborgmesteren med drøftelser om her den anden dag.

Som bekendt er der den 2. juni 2021 indgået en bred politisk aftale om infrastrukturplanen for 2035. Det er en aftale, som skaber de nødvendige langsigtede planer for de næste mange års investeringer til bl.a. veje og jernbaner. Dansk Folkeparti er også en del af forligskredsen bag infrastrukturplanen og har bl.a. været med til at træffe beslutning om de vejprojekter, der er en del af infrastrukturplanen.

Der er ikke som led i infrastrukturplanen afsat midler til finansiering af en forbindelse over Randers Fjord, og min forståelse er, at en ny forbindelse over Randers Fjord har til formål at fjerne tung trafik og trængsel fra Randers by og aflaste den kommunale Randersbro. Det er kommunerne, der har ansvaret for håndteringen af udbygningen af den kommunale vejkapacitet, og derfor er finansieringen af sådanne udbygninger som udgangspunkt også en kommunal opgave.

Kl. 15:02

Den fg. formand (Erling Bonnesen):

Spørgeren.

Kl. 15:02

Nick Zimmermann (DF):

Mener ministeren også, at det er en kommunal opgave, når man man kan se, at der på Storebæltsbroen kører ca. 38.000 biler i døgnet, hvorimod der på Randersbro kører 40.000 biler i døgnet? Det vil altså sige, at der på Randersbro kører flere biler i døgnet, end der gør på Storebæltsbroen, så mener ministeren stadig væk, at det er en kommunal opgave?

Kl. 15:02

Den fg. formand (Erling Bonnesen):

Ministeren.

Kl. 15:03

Transportministeren (Thomas Danielsen):

Altså, spørgsmålet om Randersbro er uafhængigt af trafikmængden på Storebæltsbroen.

Kl. 15:03

Den fg. formand (Erling Bonnesen):

Spørgeren.

Kl. 15:03

Nick Zimmermann (DF):

Så kan jeg ikke lade være med at være lidt nysgerrig, i forhold til at ministerens partifælle jo turnerede rundt i valgkampen og sagde, at en stemme på Venstre var en stemme på en fuldt finansieret forbindelse over Randers Fjord. Det bliver jeg lige nødt til at forstå sammenhængen i.

Kl. 15:03

Den fg. formand (Erling Bonnesen):

Ministeren.

Kl. 15:03

Transportministeren (Thomas Danielsen):

Jeg formoder, at ordføreren henviser til Venstres Michael Aastrup Jensen, som er lokalt valgt og kandidat i samme kreds som ordføreren. Det er jo klart, at man som lokal kandidat har nogle ting, man går til valg på, ligesom ordføreren selv, og man kan jo håndtere det på forskellig vis, men den omtalte medkandidat, Michael Aastrup Jensen, har naturligvis også haft fat i mig for at lobbye for den her forbindelse. Det er bare sådan, at når man forhandler de her ting, er det noget, man forhandler i ministeriet og ikke her i Folketingssalen.

Så som minister forholder jeg mig naturligvis til den infrastrukturplan for 2035, som ordførerens parti og mit eget parti er en del af, indtil andet er besluttet.

Kl. 15:04

Den fg. formand (Erling Bonnesen):

Spørgeren.

Kl. 15:04

Nick Zimmermann (DF):

Det svar er jeg noget overrasket over; det må jeg være helt ærlig at erkende: at ministeren mener, at det her er en kommunal udfordring, når der altså kører flere biler på Randersbro, end der gør på Storebæltsbroen, og at ministeren samtidig nævner sin partifælle ved navn, så jeg næsten kan forstå, at ministeren godt ved, hvem der er tale om, og så siger, at det bare er noget, der bliver sagt i en valgkamp. Er der så andre ting, der er sagt i valgkampen, vi heller ikke kan regne med?

Kl. 15:04

Den fg. formand (Erling Bonnesen):

Ministeren.

Kl. 15:04

Transportministeren (Thomas Danielsen):

Jeg skal jo ikke kunne svare på, hvad der er sagt i en valgkamp af diverse kandidater, som man ikke kan regne med, men uden at jeg skulle kunne sige det, tror jeg da, at der er flere lokale kandidater, der er gået til valg på at forsøge at løfte flere lokale projekter, og jeg ved, at den omtalte ordfører har et hjerte, der brænder meget for den her forbindelse, altså en ny bro i Randers, og det arbejder han også på internt.

Men som minister bliver jeg naturligvis nødt til at forholde mig til den infrastrukturplan, der er en aftale om, indtil andet er vedtaget i forligskredsen.

Kl. 15:05

Den fg. formand (Erling Bonnesen):

Tak for det. Spørgsmålet er afsluttet.

Vi kan gå til det næste spørgsmål, som også er til transportministeren, og det er også af hr. Nick Zimmermann.

Kl. 15:05

Spm. nr. S 44

18) Til transportministeren af:

Nick Zimmermann (DF):

Hvordan agter ministeren at medvirke til at afhjælpe trængselsproblemerne i Randers by, og anerkender ministeren, at problemerne er affødt af statens manglende lyst til at investere i en bedre infrastruktur omkring Randers?

Den fg. formand (Erling Bonnesen):

Værsgo til oplæsning af spørgsmålet.

Kl. 15:05

Nick Zimmermann (DF):

Tak for det. Hvordan agter ministeren at medvirke til at afhjælpe trængselsproblemerne i Randers by, og anerkender ministeren, at problemerne er affødt af statens manglende lyst til at investere i en bedre infrastruktur omkring Randers?

Kl. 15:06

Den fg. formand (Erling Bonnesen):

Ministeren.

Kl. 15:06

Transportministeren (Thomas Danielsen):

Tak for spørgsmålet. Indledningsvis vil jeg igen gerne påpege, at mit svar omhandler den såkaldte klimabro, som er den løsning, som Randers Byråd har besluttet at arbejde videre med. Som jeg også nævnte i min besvarelse under det tidligere spørgsmål, er udbygningen af den kommunale vejkapacitet i Randers by en kommunal opgave, og derved er finansieringen som udgangspunkt også en kommunal opgave.

I regi af »Infrastrukturplan 2035« er der truffet en politisk beslutning om at afhjælpe trængselsproblemerne langs E45 ved Randers. Der er således truffet politisk beslutning om at ombygge tre tilslutningsanlæg ved Randers til en skønnet anlægsudgift på cirka 230 mio. kr. Ombygningen af tilslutningsanlæggene vil forøge kapaciteten og forventeligt få trafikken til at glide bedre. Tilslutningsanlæggene ombygges på en sådan måde, at de er klargjort til en eventuel fremtidig udbygning af motorvejen, og i infrastrukturplanen, som Dansk Folkeparti jo er en del af, fremgår det også, at der i forligskredsen er enighed om, at etapen fra Aarhus Nord til Randers Nord kan prioriteres som led i en kommende infrastrukturplan efter 2035.

Kl. 15:07

Den fg. formand (Erling Bonnesen):

Spørgeren.

Kl. 15:07

Nick Zimmermann (DF):

Godt. Så skal jeg lige tillade mig at forstå noget. Banker ministeren med syvtommersøm fast, at der indtil 2035 ikke er nogen som helst mulighed for, at regeringen kan være med til at afsætte noget statslig finansiering til en ny forbindelse over Randers Fjord?

Kl. 15:07

Den fg. formand (Erling Bonnesen):

Ministeren.

Kl. 15:07

Transportministeren (Thomas Danielsen):

Ministeren oplyser naturligvis loyalt, hvad forligskredsen har besluttet, altså den forligskreds, som ordføreren er en del af, medmindre Dansk Folkeparti beslutter, at de ikke skal være en del af forligskredsen. Jeg refererer naturligvis loyalt til, hvad der er enighed om i forligskredsen, og det er, indtil andet er besluttet, at det er en kommunal opgave, og at Randersbroen ikke er en del af infrastrukturplanen frem mod 2035.

Kl. 15:08

Den fg. formand (Erling Bonnesen):

Spørgeren.

Kl. 15:08

Nick Zimmermann (DF):

Jeg finder det fortsat meget rystende, at ministeren siger, at de ting, der bliver sagt i en valgkamp, skal man ikke nødvendigvis kunne regne med efterfølgende. Det synes jeg i hvert fald er, må jeg sige, noget overraskende, eftersom der jo er blevet turneret gentagne gange med budskabet om, at det var fuldstændig sikkert, at en stemme på Venstre var en stemme på en statslig finansiering af en forbindelse over Randers Fjord.

Så jeg må spørge ministeren, om han er enig i, at jeg skal vende tilbage til Randers og fortælle, at det kan vi ikke regne med.

Kl. 15:08

Den fg. formand (Erling Bonnesen):

Ministeren.

Kl. 15:08

Transportministeren (Thomas Danielsen):

Jeg skal som minister ikke blande mig i, hvad ordføreren vender tilbage til Randers og fortæller, eller forholde mig til, hvad kandidater er gået til valg på. Men jeg kan da oplyse, at det er meget almindeligt, at lokale kandidater går til valg på lokale projekter. Det er også helt normalt, at man lobbyer for dem over for ministeren, og så er det mest normalt, at man løfter det ind i det lukkede forhandlingsrum i forligskredsen. Det er der, man kan forhandle sig til et resultat. Det er ikke ved en åben debat som her i salen.

Kl. 15:09

Den fg. formand (Erling Bonnesen):

Spørgeren.

Kl. 15:09

Nick Zimmermann (DF):

Jeg må i hvert fald bare sige, at jeg finder det meget overraskende, at det er ministerens holdning og regeringens holdning, når vi har Randersbro, hvor der altså kører flere biler end på Storebæltsbroen, at det stadig væk skal være en kommunal opgave at løse trængselsproblemerne.

Der må jeg godt nok sige, at jeg virkelig havde håbet, at ministeren ville være noget mere tilbøjelig til at sige, at der da selvfølgelig kan findes en løsning. Det ville ministeren jo nok også være parat til, hvis det var andre steder, hvor de her trængselsproblemer var så alvorlige, som de er i Randers by.

Kl. 15:10

Den fg. formand (Erling Bonnesen):

Ministeren.

Kl. 15:10

Transportministeren (Thomas Danielsen):

Jamen jeg er nok mest overrasket over, at ordføreren kan være overrasket over, at regeringen og jeg som transportminister forholder os loyalt til det, som vi i aftalekredsen, altså forligskredsen bag infrastrukturplanen for 2035, har aftalt. Hvis jeg ikke gjorde det, tror jeg, der ville være en lang række spørgere bag ordføreren, som ville stille spørgsmål til ministeren.

Kl. 15:10

Den fg. formand (Erling Bonnesen):

Tak for det, og spørgsmålet er afsluttet.

Vi kan gå til det næste spørgsmål, som er til klima-, energi- og forsyningsministeren, og det er af hr. Søren Egge Rasmussen.

Kl. 15:10

Spm. nr. S 29 (omtrykt)

19) Til klima-, energi- og forsyningsministeren af:

Søren Egge Rasmussen (EL):

99 borgmestre har den 16. december 2022 skrevet til samtlige folketingsmedlemmer med en opfordring til at ændre på vilkårene for solceller på kommunale tage, således at bureaukrati reduceres og de økonomiske vilkår ændres, for at fremme et potentiale med opsætning af 1 GW solceller på kommunale tage som et effektivt redskab i kommunernes grønne omstilling, vil ministeren tage initiativ til at imødekomme de mange borgmestres opfordring herom?

Den fg. formand (Erling Bonnesen):

Værsgo for oplæsning af spørgsmålet.

Kl. 15:10

Søren Egge Rasmussen (EL):

Tak. Der er 99 borgmestre, som den 16. december 2022 har skrevet til samtlige folketingsmedlemmer med en opfordring til at ændre på vilkårene for solceller på kommunale tage, således at bureaukrati reduceres og de økonomiske vilkår ændres, for at fremme et potentiale med opsætning af 1 GW solceller på kommunale tage som et effektivt redskab i kommunernes grønne omstilling. Vil ministeren tage initiativ til at imødekomme de mange borgmestres opfordring herom?

Kl. 15:11

Den fg. formand (Erling Bonnesen):

Ministeren.

Kl. 15:11

Klima-, energi- og forsyningsministeren (Lars Aagaard):

Jeg vil gerne takke for spørgsmålet, ligesom jeg også gerne vil takke landets borgmestre for deres henvendelse. Kommunernes rolle i den grønne omstilling er vigtig, og som minister er jeg glad for at mærke kommunernes engagement lige såvel som spørgerens i sagen.

Kommunerne kan som alle andre opsætte solcelleanlæg på deres bygninger. På den måde kan de opnå tarifbesparelser og potentielt også besparelser på elprisen, og som en bred kreds af partier, inklusive spørgerens, stadfæstede i 2020, så skal det ske, ved at kommunerne udskiller aktiviteten i et adskilt selskab. Vi er samtidig i en situation, hvor bagtæppet for kommunernes henvendelse er, at solenergi i dag kan bygges i større anlæg uden tilskud. Derfor er en afgiftsdrevet udbygning ikke hensigtsmæssig, og jeg kan oplyse, at det skønnes, at ophævelsen af kravet om selskabsudskillelse og dermed adgang til at undgå elafgiftbetaling for kommunernes eget forbrug vil koste samfundet og dermed skatteborgerne i omegnen af 300 mio. kr. årligt.

Jeg forstår, at kommunerne finder reglerne om selskabsudskillelse bureaukratiske. Med de gældende regler kan kommunerne reducere de administrative byrder ved at lade ét selskab administrere alle anlæg, og der er i øvrigt intet til hinder for, at solcelleanlæg installeres og drives af allerede eksisterende selskaber ejet af kommunen. Hvis kommunerne har konkrete forslag til, hvordan selskabsudskillelsen kan gøres mindre bureaukratisk, hører jeg det meget, meget gerne i den videre dialog med KL.

Afslutningsvis: Reglerne er der af en grund – for gennemsigtighed, for effektivitet i den grønne omstilling, for samfundsøkonomien og for at adskille kommunernes kerneopgaver og forsyningsvirksomhed af mere kommerciel karakter.

Kl. 15:13

Den fg. formand (Erling Bonnesen):

Spørgeren.

Kl. 15:13

Søren Egge Rasmussen (EL):

Næsten alle kommuner har vedtaget en klimaplan. Varmeforsyningen er en væsentlig del, men solceller til at dække kommunens eget elforbrug er også en naturlig del af bestræbelserne på at reducere CO2-udslippet for at gennemføre kommunens klimaplaner.

Jeg synes, det er godt, at ministeren er åben over for at have dialogen med kommunerne på dette punkt. Men det er jo lidt spøjst at skulle gøre det op her, at der måske her er noget, der påvirker statskassen med 300 mio. kr. om året. Vi er jo også i gang med at udfase gas, hvilket sådan set efterlader et langt større tab i statskassen, og det gør man jo med åbne øjne i bestræbelsen på at udfase de fossile brændsler og blive uafhængig af Putins gas.

Solcellestrøm er ikke en kerneopgave i kommunerne, men det er jo naturligt, at kommunens elbiler lades op via egne solceller, at lyset på skolen kommer fra skolens eget tag, at store varmepumper i varmeforsyningen drives af kommunens egne solceller. Jeg synes, det er en klimarigtig selvforsyning, der er tale om.

Vi står over for at skulle finde løsninger, som kan firedoble vedvarende energi-produktionen på land. I den aftale nævnes det, at solcellestrømmen skal tidobles frem mod 2030. Det kan jo gøres på mange måder. Der skal holdes et udbud for solceller på tage og arealer i byerne. Energistyrelsen vurderer et potentiale af 5 GW på store tagflader. Enhedslisten har fået vedtaget B 160 fra sidste år, som pålægger regeringen, den daværende regering, at lave en solcellestrategi, og i den strategi er kommunernes tagflader og muligheder også en del af det.

Kommunerne efterspørger i det fælles brev: Hjælp os med at nedbryde barrierer og unødvendigt bureaukrati ved at lave den nødvendige lovgivning, der er enkel og logisk.

Det er sådan set oplægget. Kan ministeren ikke se, at kommunerne skal være medspillere i den grønne omstilling og ikke være en modstander for os?

Kl. 15:15

Den fg. formand (Erling Bonnesen):

Ministeren.

Kl. 15:15

Klima-, energi- og forsyningsministeren (Lars Aagaard):

For mig er kommunerne absolut en medspiller. Jeg kan slet ikke se, at vi kan nå klimamålene, uden at vi gør det til en holdsport, og naturligvis spiller kommunerne en nøglerolle.

Udbygningen af solenergi kan i dag ske uden nogen former for statstilskud. Det er jo en lykkelig situation, vi er i. Så lige så meget som jeg holder af grøn omstilling, holder jeg også af, at det er en omkostningseffektiv strategi, vi forfølger. Og så glæder jeg mig til i den folketingssamling, vi går i gang med nu, at vi skal forhandle lovforslag om bl.a. direkte linjer og borgerenergifællesskaber. Også det forventer jeg vil kunne gøre det helt klart for kommunerne, hvad det er for nogle spilleregler, de har – spilleregler, der er parallelle med dem, som andre virksomheder agerer under.

Kl. 15:16

Den fg. formand (Erling Bonnesen):

Spørgeren.

Kl. 15:16

Søren Egge Rasmussen (EL):

Det er jo meget fint, at kommunerne er en eller anden form for medspiller. Men er vi ikke i en situation, hvor man, hvis man opstiller solcelleanlæg i en kommune for at dække sit eget elforbrug, står dårligere, end hvis erhvervslivet opstiller solceller på egne arealer til at dække en del af sit elforbrug? Jeg synes jo, at vi gerne skal frem til at ligestille kommunerne.

Er ministeren ikke enig i, at vi ikke skal stille kommunerne dårligere end erhvervslivet?

Kl. 15:16

Den fg. formand (Erling Bonnesen):

Ministeren.

Kl. 15:16

Klima-, energi- og forsyningsministeren (Lars Aagaard):

De nuværende regler giver kommunerne en ramme, der gør, at deres investeringer også er samfundsøkonomisk effektive. Og det agter regeringen at fastholde.

Kl. 15:16

Den fg. formand (Erling Bonnesen):

Spørgeren.

Kl. 15:16

Søren Egge Rasmussen (EL):

Ja, når vi regner på samfundsøkonomi, skal vi jo også gerne tage netforstærkningerne med. Og ministeren lægger ligesom vægt på, at der er nogle solcelleanlæg, der kommer uden tilskud. Men der er jo så en udgift, som skal betales over nettariffen, og det synes jeg også man skal have med det store billede.

Jeg har i de seneste år oplevet, at der har været utrolig mange benspænd over for solceller, og det efterlader mig der, hvor jeg gerne vil spørge: Er det finansministeren eller klima-, energi- og forsyningsministeren, der er solkongen i Danmark?

Kl. 15:17

Den fg. formand (Erling Bonnesen):

Ministeren.

Kl. 15:17

Klima-, energi- og forsyningsministeren (Lars Aagaard):

Tak for det spørgsmål. Jeg håber, det er regeringen, der er solkongen i fædrelandet. Det afgørende, når vi kigger fremad, er, at vi har en effektiv udbygning, og at bureaukratiske forhindringer fjernes. Og derfor fremgår det også af regeringsgrundlaget, at vi skal nedsætte en ny samarbejdsstruktur, der hedder NEKST, der skal handle om at få de bureaukratiske forhindringer af vejen. Og jeg ser også kommunerne som en nøglespiller i det samarbejde.

Kl. 15:17

Den fg. formand (Erling Bonnesen):

Tak for det. Spørgsmålet er afsluttet.

Vi kan gå til det næste spørgsmål, som også er til klima-, energi- og forsyningsministeren, og det er af fru Signe Munk.

Kl. 15:18

Spm. nr. S 35

20) Til klima-, energi- og forsyningsministeren af:

Signe Munk (SF):

Hvornår planlægger ministeren at fremlægge nye klimatiltag, som kan lukke mankoen i forhold til 2025-målet, og har ministeren gjort sig nogle tanker om, hvad disse tiltag kan omfatte?

Skriftlig begrundelse

Af regeringsgrundlaget fremgår det, at regeringen vil indfri reduktionsmålet for 2025 og generelt sikre, at de drivhusgasreduktioner, der er aftalt politisk, realiseres i praksis. Der er ikke lang tid til 2025, så det haster med at få igangsat initiativer, der kan sikre de reduktioner, der mangler. Især hvis mankoen er større end hidtil antaget, som beregninger fra henholdsvis Klimarådet og tænketanken Concito har indikeret.

Den fg. formand (Erling Bonnesen):

Værsgo til oplæsning.

Kl. 15:18

Signe Munk (SF):

Tak for ordet. Spørgsmålet er: Hvornår planlægger ministeren at fremlægge nye klimatiltag, som kan lukke mankoen i forhold til 2025-målet, og har ministeren gjort sig nogle tanker om, hvad disse tiltag kan omfatte?

Kl. 15:18

Den fg. formand (Erling Bonnesen):

Ministeren.

Kl. 15:18

Klima-, energi- og forsyningsministeren (Lars Aagaard):

Tak for spørgsmålet. Klimaudfordringer er alvorlige og menneskeskabte og accelererer. Danmark skal leve op til det, vi lover – det skal man i øvrigt generelt i livet. Af regeringsgrundlaget fremgår det derfor, at vi vil træffe de nødvendige beslutninger, der bringer Danmark helt i mål med reduktionsmålet både i 2025 og i 2030. Og jeg vil også herfra gerne takke CONCITO for deres indspark til vurderingen af, om vi er on track.

Det er aftalt, at der skal laves et samlet kasseeftersyn, som Energistyrelsen kommer med i forhold til klimastatus og -fremskrivning til april. Og det agter jeg at overholde. Her får vi det samlede, opdaterede billede af, hvor langt vi er fra at nå i mål med vores fælles målsætninger. Der er generelt udsving mellem årene i fremskrivningerne, og mange faktorer spiller ind, f.eks. den generelle økonomiske aktivitet, gas- og varmepriserne og andre landes politiske tiltag.

Jeg vil også gerne benytte lejligheden til at takke en stribe af partierne i Folketinget for, at der siden klimafremskrivningen i 2022 er indgået flere aftaler, der bidrager til at reducere udledningen i 2025, herunder aftalen om grøn skattereform for industri, aftalen om grøn strøm og varme og aftalen om kilometerbaseret vejafgift for lastbiler. I forbindelse med aftalen om grøn skattereform fra juni 2022 blev det aftalt at revurdere de tiltag, der skal til for at indfri 2025-målet, efter offentliggørelse af klimastatus og -fremskrivning 2023, som altså kommer til april. Den forpligtigelse agter jeg og regeringen at leve op til.

Kl. 15:19

Den fg. formand (Erling Bonnesen):

Spørgeren.

Kl. 15:19

Signe Munk (SF):

Den første klimaeksamen, som den her regering står over for, er 2025-målet. Det er en regering, som har sagt med klimaministeren i spidsen for klimaområdet, at det er en ambitiøs regering på klimaområdet. Nu er det sådan, at der kun er én valuta, der tæller i klimapolitikken, og det er CO2-reduktioner. Ord kan vi ikke bruge til meget; handling er vejen frem.

I forhold til 2025-målet vurderede den tidligere regering i deres klimaprogram – jeg står med det her – som ikke er ganske gammelt, at der var en manko på 0,4 mio. t til det lave spænd i 2025-målet, altså lige præcis det, man skal kravle over. Som ministeren refererer til, kom der en rapport fra CONCITO, den grønne tænketank, for nylig, som tegner et mere dystert billede: Det vil kræve 1,1 mio. t i reduktioner at nå det lave spænd. Klimarådet har også sat spørgsmålstegn ved, om de vurderinger, der er for vejen til 2025-målet, nu også holder. Kommer der til at være reduktioner fra den affaldsaftale, der skal bringe forbrændingskapaciteten ned?

Derfor mener jeg, at det er helt på sin plads allerede nu at spørge ind til, hvad det er for nogle overvejelser, klimaministeren har gjort sig, for at vi kan komme i mål med 2025-målet. Værktøjskassen er ikke så stor, som den er, når vi kigger på 2030-målet. Så hvad agter ministeren at gøre for at klare den her første klimaeksamen, som er 2025-målet?

Kl. 15:21

Den fg. formand (Erling Bonnesen):

Ministeren.

Kl. 15:21

Klima-, energi- og forsyningsministeren (Lars Aagaard):

Min og regeringens tilgang er, at vi har sat et mål. Vi har sagt, at vi vil leve op til 2025-målet. Det skal vi selvfølgelig gøre, det står i regeringsgrundlaget. Og så skal vi have klimafremskrivningen; den fortæller os, hvor stor mankoen er.

Som jeg sagde i min indledende tale, er der noget, der kan trække den ene vej, og noget, der trækker den anden vej. Vi skal have det fulde billede, og når vi kender udfordringens størrelse, skal vi snakke virkemidler. Generelt er jeg ikke stor tilhænger af at snakke om målsætninger, før vi kender virkemidlerne. Så de to ting skal køre i en samlet proces. Og som nævnt kommer det til at ske til april.

Kl. 15:22

Den fg. formand (Erling Bonnesen):

Spørgeren.

Kl. 15:22

Signe Munk (SF):

CONCITO anerkender også, at der er noget, der trækker den anden vej. Der er nok flere danskere, der har skiftet gasfyret ud, end vi lige forventede. Men pointen er jo netop, at der er en enorm usikkerhed om vejen til 2025-målet, og må jeg minde om, at vi nu er i 2023? Der er for at sige det på godt dansk meget, meget kort tid til at komme i mål.

Når ministeren er optaget af at komme i mål, bliver jeg bare nødt til at høre: Er der slet ingen overvejelser over, hvad det er for nogle klimapolitiske virkemidler, der skal i spil? Er det mindre udledning fra bilerne, eller er det flere lavbundsjorde, der bliver taget ud af landbruget?

Kl. 15:22

Den fg. formand (Erling Bonnesen):

Ministeren.

Kl. 15:22

Klima-, energi- og forsyningsministeren (Lars Aagaard):

Min grundlæggende tilgang er, at når vi kender udfordringens størrelse, diskuterer vi de nødvendige virkemidler. Målsætningen står fast, den er skrevet ind i regeringsgrundlaget.

Kl. 15:23

Den fg. formand (Erling Bonnesen):

Spørgeren.

Kl. 15:23

Signe Munk (SF):

Jeg må indrømme, at den tilbageholdenhed, der bliver udvist her fra klimaministerens side, bekymrer mig. For virkeligheden er den, at vi kan tage et givent værktøj – om det er ladestandere eller det er lavbundsjorde – og skrue op og ned. Men allerede nu at få en diskussion om, hvad det er for nogle klimapolitiske virkemidler, der skal bruges til at komme i mål, burde være på sin plads – i stedet for at skyde opgaven og have den foran sig. Jeg bliver nødt til at minde ministeren om, at der er kort tid til det.

Kl. 15:23

Den fg. formand (Erling Bonnesen):

Ministeren.

Kl. 15:23

Klima-, energi- og forsyningsministeren (Lars Aagaard):

Jeg takker spørgeren, også for spørgerens engagement. Og så vil jeg tillade mig at gentage mig selv. Vi skal kende udfordringens størrelse, og når vi kender den, diskuterer vi virkemidler, og det kommer til at ske til april.

Kl. 15:23

Den fg. formand (Erling Bonnesen):

Tak for det. Og så er spørgsmålet afsluttet.

Hermed er spørgetiden også afsluttet.

Kl. 15:23

Meddelelser fra formanden

Den fg. formand (Erling Bonnesen):

Der er ikke mere at foretage i dette møde.

Folketingets næste møde afholdes på tirsdag, den 17. januar 2023, kl. 13.00.

Jeg henviser til den dagsorden, der vil fremgå af Folketingets hjemmeside. Og jeg skal i øvrigt henvise til ugeplanen, der også vil fremgå af Folketingets hjemmeside.

Mødet er hævet. (Kl. 15:24).
