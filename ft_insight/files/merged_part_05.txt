

55. møde

Onsdag den 3. maj 2023 kl. 10.00

Dagsorden

1) 1. behandling af lovforslag nr. L 92:

Forslag til lov om ændring af lov om social service. (Genindførelse af ordning med obligatorisk opfølgnings- og læringsforløb efter påbud fra Styrelsen for Patientsikkerheds Ældretilsyn).

Af ældreministeren (Mette Kierkgaard).

(Fremsættelse 29.03.2023).

2) 1. behandling af lovforslag nr. L 115:

Forslag til lov om ændring af lov om miljøbeskyttelse, lov om varmeforsyning, lov om elforsyning og selskabsskatteloven. (Ny organisering af affaldsforbrændingssektoren og konkurrenceudsættelse af forbrændingsegnet affald).

Af klima-, energi- og forsyningsministeren (Lars Aagaard).

(Fremsættelse 26.04.2023).

3) Besvarelse af oversendte spørgsmål til ministrene (spørgetid).

(Se nedenfor).

4) 1. behandling af beslutningsforslag nr. B 31:

Forslag til folketingsbeslutning om at forbyde offentligt ansatte at bære islamiske tørklæder i arbejdstiden.

Af Pia Kjærsgaard (DF) m.fl.

(Fremsættelse 21.02.2023).

5) 1. behandling af beslutningsforslag nr. B 33:

Forslag til folketingsbeslutning om at forbyde offentlige institutioner at servere halalcertificerede produkter.

Af Pia Kjærsgaard (DF) m.fl.

(Fremsættelse 21.02.2023).

6) 1. behandling af beslutningsforslag nr. B 70:

Forslag til folketingsbeslutning om nedsættelse af registreringsafgiften.

Af Peter Kofod (DF) m.fl.

(Fremsættelse 17.03.2023. Omtrykt).

7) 1. behandling af beslutningsforslag nr. B 83:

Forslag til folketingsbeslutning om at give borgere mulighed for at tilbagebetale ikkeinddrivelsesparat gæld.

Af Dennis Flydtkjær (DD) m.fl.

(Fremsættelse 16.03.2023).

8) 1. behandling af beslutningsforslag nr. B 64:

Forslag til folketingsbeslutning om oprettelse af en statslig jordfond.

Af Søren Egge Rasmussen (EL) m.fl.

(Fremsættelse 14.03.2023).

9) 1. behandling af beslutningsforslag nr. B 72:

Forslag til folketingsbeslutning om forbud mod halekupering af pattegrise.

Af Søren Egge Rasmussen (EL) m.fl.

(Fremsættelse 15.03.2023).

1) Til udenrigsministeren af:

Steffen Larsen (LA)

Mener ministeren, at det er rimeligt, at Udenrigsministeriets pressetjeneste svarer Frihedsbrevet, at man har brugt nok tid på Prehnsagen, som en reaktion på et spørgsmål om, hvorfor ministeriet og ministeren udlægger Rigsrevisionens krav til middagsdeltagere forkert?

(Spm. nr. S 560, skr. begr.).

2) Til kulturministeren af:

Susie Jessen (DD)

Hvad mener ministeren om, at medieaftalens målsætning om, at DR og TV 2 skal arbejde målrettet med at skabe større mangfoldighed og diversitet på deres sendeflader, i sidste ende kan have den konsekvens, at der foregår diskrimination af f.eks. mænd, som Danmarksdemokraternes finansordfører oplevede før påske?

(Spm. nr. S 472, skr. begr. (omtrykt)).

3) Til social- og boligministeren af:

Katrine Daugaard (LA)

Mener ministeren, at ministerens brug af statistik ved førstebehandlingen af barnets lov den 14. april 2023 var saglig og rimelig, når ministeren f.eks. fremførte, at »Der er 2 pct. af børnene, dobbelt så mange, der bliver udsat for voldtægt af deres forældre eller værge, end der er børn, vi anbringer«, jf. artiklen i Berlingske den 24. april 2023 under overskriften »Professor griner højt, da han hører Pernille Rosenkrantz-Theil misforstå hans tal«?

(Spm. nr. S 561).

4) Til udlændinge- og integrationsministeren af:

Susie Jessen (DD)

Hvad mener ministeren om, at imamer i svenske moskéer handler med udsatte kvinder og arrangerer såkaldte nydelsesægteskaber, og hvad vil ministeren gøre for at sikre, at det samme ikke finder sted i Danmark?

(Spm. nr. S 428 (omtrykt)).

5) Til ministeren for fødevarer, landbrug og fiskeri af:

Franciska Rosenkilde (ALT)

Hvordan mener regeringen at et dansk landbrug skal se ud?

(Spm. nr. S 512).

6) Til klima-, energi- og forsyningsministeren af:

Theresa Scavenius (ALT)

Når klimafremskrivning og status ifølge ministerens departementschef er det mest centrale styringsværktøj for realiseringen af klimamålene og ministeren nu har besluttet, at det fra næste år skal være ministeriet, som er pennefører for fremskrivningen i stedet for en faglig styrelse, hvordan forholder ministeren sig så på den baggrund til princippet om armslængde mellem det faglige og det politiske niveau i embedsværket – herunder konsekvenserne for demokratiet ved at rykke faglige opgaver over til den politiske del af embedsværket?

(Spm. nr. S 555).

7) Til klima-, energi- og forsyningsministeren af:

Theresa Scavenius (ALT)

Når medarbejdere i Energistyrelsen i en artikel i Monitor (den 27. april 2023) har udtalt, at Klima-, Energi- og Forsyningsministeriets departement har et mere optimistisk syn på klimaeffekter, særlig i forbindelse med liberaliseringen af affaldsforbrændingen, vurderer ministeren så på den baggrund, at det er vigtigt for en demokratisk proces, at ministeriet fremlægger beregningsforudsætningerne bag disse vurderinger, således at den politiske beslutning kan træffes på et oplyst grundlag?

(Spm. nr. S 556).

Kl. 10:00

Meddelelser fra formanden

Første næstformand (Leif Lahn Jensen):

Mødet er åbnet.

I dag er der følgende anmeldelser:

Skatteministeren (Jeppe Bruus):

Lovforslag nr. L 124 (Forslag til lov om opsigelse af dobbeltbeskatningsoverenskomsten mellem Danmark og Rusland og gennemførelse af defensive foranstaltninger mod Rusland).

Kulturministeren (Jakob Engel-Schmidt):

Lovforslag nr. 125 (Forslag til lov om ændring af lov om ophavsret. (Gennemførelse af dele af direktiv om ophavsret og beslægtede rettigheder på det digitale indre marked)).

Erhvervsministeren (Morten Bødskov):

Lovforslag nr. 126 (Forslag til lov om ændring af lov om likviditetslån m.v. i forbindelse med indefrysningsordning for høje energiregninger og til energiintensive virksomheder m.v. (Justering af likviditetslåneordningen)) og 

Lovforslag nr. 127 (Forslag til lov om ændring af investeringsscreeningsloven og lov om Klagenævnet for Udbud. (Udvidet screening af kontrakter vedrørende etablering, medejerskab og drift af energiøen i Nordsøen og præcisering af Klagenævnet for Udbuds kompetence og indførelse af bemyndigelsesbestemmelse vedrørende administration af EU’s økonomiske sanktioner over for tredjelande vedrørende offentlige kontrakter)).

Beskæftigelsesministeren (Ane Halsboe-Jørgensen):

Lovforslag nr. 128 (Forslag til lov om ændring af lov om en aktiv beskæftigelsesindsats. (Genindførelse af ret til uddannelsesløft med forhøjet dagpengesats på 110 pct. i 2023)) og

Lovforslag nr. 129 (Forslag til lov om ændring af lov om en aktiv beskæftigelsesindsats, lov om organisering og understøttelse af beskæftigelsesindsatsen m.v., lov om arbejdsløshedsforsikring m.v. og lov om aktiv socialpolitik. (Øget ansvar til arbejdsløshedskasser for kontaktforløbet i de første 3 måneder, et forenklet kontaktforløb m.v., permanentgørelse af forsøg om jobrettet indsats til unge, forenkling af krav til vejledning m.v.)).

Morten Messerschmidt (DF) m.fl.

Forespørgsel nr. F 17 (Om bedre forhold for seniorerne på arbejdsmarkedet).

Titlerne på de anmeldte sager vil fremgå af www.folketingstidende.dk (jf. ovenfor).

Det første punkt på dagsordenen er:

1) 1. behandling af lovforslag nr. L 92:

Forslag til lov om ændring af lov om social service. (Genindførelse af ordning med obligatorisk opfølgnings- og læringsforløb efter påbud fra Styrelsen for Patientsikkerheds Ældretilsyn).

Af ældreministeren (Mette Kierkgaard).

(Fremsættelse 29.03.2023).

Kl. 10:01

Forhandling

Første næstformand (Leif Lahn Jensen):

Forhandlingen er åbnet, og den første ordfører er fru Annette Lind fra Socialdemokratiet. Velkommen.

Kl. 10:01

(Ordfører)

Annette Lind (S):

Tak for det, formand. Med L 92 viderefører vi en ordning, som har gjaldt indtil årsskiftet, men på grund af at vi har et lidt anderledes forløb i år med i finansloven, er det sådan, at vi ikke har kunnet gennemføre det her de første måneder. Derfor har vi givet nogle midler med SSA-midlerne, for at vi kan gennemføre tingene.

For Socialdemokratiet er høj kvalitet i ældreplejen en hjørnesten i vores velfærdssamfund. Vi skal skabe de bedst mulige rammer for at levere en god pleje med tid til omsorg og nærvær. Det skylder vi de ældre, det skylder vi de mange medarbejdere, som hver dag går på arbejde med ønsket om at skabe en god ældrepleje.

Vores ældrepleje står over for en række udfordringer, det ved vi alle sammen, og dem er der ikke en enkelt løsning på. Vi skal have bedre rekruttering, mindre bureaukrati, mere frisættelse og mere kvalitet. Derfor er det vigtigt, at vi hele tiden bliver dygtigere, at vi lærer af de fejl, der bliver begået, og skaber en positiv udvikling. Det handler lovforslaget i dag om.

Med lovforslaget indfører vi igen en ordning, der gjaldt frem til 31. december 2022, så de plejeenheder, der modtager et påbud fra Styrelsen for Patientsikkerheds Ældretilsyn, skal tage imod et obligatorisk opfølgnings- og læringsforløb. Det skal ske fra et udgående rejsehold ved Videnscenter for værdig ældrepleje i Sundhedsstyrelsen. Der er som sagt tale om en genindførelse af obligatorisk opfølgning og læringsforløb, og det blev allerede indført i 2021. Men både finansiering og lovgrundlag udløb ved årsskiftet, og der er ingen af delene, der nåede at blive forlænget. Det retter vi så op på nu. Med SSA-aftalen fra marts måned afsatte vi sammen med et meget stort flertal i Folketinget penge til at videreføre de obligatoriske opfølgnings- og læringsforløb. Med forslaget i dag får vi også lovgrundlaget på plads til at videreføre de obligatoriske opfølgnings- og læringsforløb, så de nu løber frem til udgangen af 2024 ligesom forsøgsordningen med Ældretilsynet.

Målet med indsatsen er at løfte den social- og plejefaglige kvalitet og arbejdet med kulturen på både medarbejder- og ledelsesniveau. Det er som sagt ikke nogen straf at få besøg af rejseholdet ved Videnscenter for værdig ældrepleje, det er en hjælp, der skal skabe en bedre hverdag, en hjælp til at rette op på de udfordringer, der måtte være, og skabe en positiv udvikling for både de ældre og for personalet. Vi ved også, at man mange steder er glad for de her forløb, og det så vi bl.a. i den evaluering, der blev lavet sidste år. Mange medarbejdere og ledere fremhæver, at de har styrket både den faglige kvalitet, kulturen og tilgangen til borgeren, som samarbejder med de pårørende. Jeg hører også flere steder fra, når jeg møder folk på området, at de er interesseret i området, netop fordi der er tale om at tilpasse forløb med fokus på læring og på, hvordan man sammen kan blive dygtigere og skabe en bedre ældrepleje. For en fagligt dygtig medarbejder ønsker ikke, at fejl og mangler fejes ind under gulvtæppet, men man ønsker i stedet konkrete redskaber til at gøre det bedre og løfte kvaliteten, for der er ikke noget mere demotiverende end at gå på arbejde med følelsen af, at man ikke leverer god nok kvalitet i arbejdet. Vi ser også i flere af høringssvarene, at der især fra medarbejdersiden er tilfredshed med den her ordning og tilfredshed med, at den nu forlænges. S støtter forslaget.

Kl. 10:05

Første næstformand (Leif Lahn Jensen):

Der er ingen korte bemærkninger, og vi siger tak til ordføreren. Næste ordfører er hr. Hans Christian Schmidt fra Venstre.

Kl. 10:05

(Ordfører)

Hans Christian Schmidt (V):

Min kollega fra Socialdemokratiet har jo på udmærket vis redegjort for de her ting, og derfor vil jeg så også bare sige, at vi fra vores side af, altså fra Venstres side, kan støtte forslaget. Det er jo en udmøntning af noget, som vi allerede har aftalt med hinanden.

Jeg synes, det er positivt, og det synes Venstre, at vi fastholder, at plejeenheder, der begår fejl, kan få obligatorisk opfølgning og læringsforløb, således at man kan lære af sine fejl. Det skal også ses som en måde, hvorpå vi kan mindske risikoen for, at lignende fejl sker igen. Sådanne tiltag er til for at beskytte borgerne og sikre patientsikkerheden, hvilket vi altid skal have øje for, og så er det selvfølgelig også personalemæssigt en fantastisk god ting. Jeg har også læst noget om, hvad personalet har sagt, og de er jo meget positive i den tilbagemelding, der er kommet. Så jeg håber virkelig, vi alle sammen kan gå ind for det.

Vi synes, at det er et fornuftigt forslag, og vi vil gerne støtte det. Og så vil jeg også godt sige, at jeg kunne forstå på Ældre Sagens høringssvar, at de arbejdede meget på, at det kunne blive permanent, og jeg synes bare, at det skal indgå i vores drøftelse – det er henvendt til ældreministeren. Jeg ved, at ældreministeren jo virkelig er hjemme på det her område og sikkert ved meget mere, end vi andre gør om det. Jeg synes bare, det kunne være en god idé, hvis vi kunne få drøftet i forbindelse med det her forslag, om der er udsigt til, at vi på et eller andet tidspunkt kan gøre det permanent, for når så mange roser det og synes, at det er godt, ville det jo kun være en god idé.

Det ser jeg frem til vi kan tage under behandlingen. Venstre kan i hvert fald støtte forslaget.

Kl. 10:07

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører er hr. Mike Villa Fonseca fra Moderaterne.

Kl. 10:07

(Ordfører)

Mike Villa Fonseca (M):

Tak for ordet, formand. Lovforslag L 92 er som sagt en udmøntning af den politiske aftale, som vi indgik her den 3. marts. Det er en aftale med bred politisk opbakning fra flere af Folketingets partier. Jeg forventer derfor ikke den største modstand, når jeg meddeler, at Moderaterne stemmer for lovforslaget.

Forslaget er, som I ved, en genindførsel af en forsøgsordning. Det var en ordning, der gav Ældretilsynet i Styrelsen for Patientsikkerhed mulighed for at give påbud med fokus på obligatorisk opfølgning og læringsforløb i plejeenhederne, når der var behov for det. Påbud, klager og tilsyn har en sammenhæng. Det samme har kontrol og styring. Men vigtigst må det være, at der skal være tale om læring og udvikling, der kommer vores ældre til gavn.

Tilsyn er med til at sætte en ramme og sikre, at der er en vis kvalitet i ældreplejen, og det er vigtigt, men i daglig tale, når vi snakker om påbud, klager og tilsyn, er det desværre ofte negativt ladet. Det ærgrer mig rigtig meget. Jeg har selv set og oplevet disse ting som sundhedsfaglig medarbejder. Det er et kulturelt spørgsmål blandt sundhedspersonalet, ledelsen, myndighederne og ikke mindst os politikere. Vi skal have vendt den ladning, så den bliver mere positiv, også selv om det kan være svært i den debat, vi engang imellem har. For målet er ikke at slå nogen oven i hovedet, tværtimod. Det gælder om at fremtidssikre kvaliteten og tage ved lære og udvikle tingene, så vores ældre oplever livsglæde.

Nu vi er ved tilsyn, vil jeg blot lige tilføje, at det er godt med tilsyn. Det skal tales op og ikke ned. Men der skal være en balance. Moderaterne og jeg ønsker at have en dialog om vores tilsyn som helhed, altså hvordan de er i dag, og hvordan de kan se ud i morgen. Det er dog en snak, vi må tage en anden dag.

Ældreområdet er jo et fantastisk område, men altså heller ikke en lille størrelse, specielt ikke når vi gerne vil skabe livsglæde for vores ældre. Men forsøgsordningen har vist sig at være en succes og give mening ude i det virkelige liv. Det er det indtryk, jeg får, når størstedelen af plejeenhederne melder, at de får noget ud af det. Det er altid godt, når politik virker der, hvor det helst gerne skulle kunne mærkes og virke. Det er også den opfattelse, jeg har, når jeg dykker ned i evalueringen tilbage fra september 2022 på området, specielt når det medfører en bedre tilgang til borgeren, en mere praksisnær tilgang, bedre læring og forandring og en forøget faglig kvalitet og kultur.

Jeg er ligeledes glad for den positive respons, vi har fået i høringssvarene. Det glæder mig. Moderaterne og jeg sætter altid pris på sagligt input. Tak for jeres tid.

Kl. 10:10

Første næstformand (Leif Lahn Jensen):

Vi siger tak til ordføreren. Der er ingen bemærkninger. Og næste ordfører er fru Kirsten Normann Andersen fra SF. Velkommen.

Kl. 10:10

(Ordfører)

Kirsten Normann Andersen (SF):

Tusind tak for ordet. Langt de fleste af de mennesker, der arbejder i ældreplejen, gør et fantastisk stykke arbejde hver evig eneste dag. De går i øvrigt også på arbejde med det formål at skabe det bedste liv for de ældre, som har brug for hjælp i deres sidste tid. Det er vigtigt for mig, at vi altid holder os det for øje.

Men vi har dog også – desværre – en gang imellem set eksempler på, at det kan gå galt. Og når vi har at gøre med en kultur, der indebærer forråelse og omsorgssvigt, er det først og fremmest et ledelsesproblem. At ændre på en kultur kræver ledelse, som er opmærksom på at prioritere i forhold til personalet, og som insisterer på at bekæmpe forråelse. Ledelse, som anerkender medarbejdere, er altså den vigtigste ressource i forhold til det gode ældreliv på de enkelte plejeenheder. Og jeg har såmænd også ofte tænkt, om lederne så alt det gode arbejde, som jeg selv har været heldig at opleve i forbindelse med plejen af min far. Jeg har set, hvor engagerede medarbejderne har været, set, at de gik den der ekstra mil, når det var sådan, at der var behov for det. For det er også en vigtig del af ledelsens arbejde.

Det er simpelt hen ikke nogen let situation og slet ikke, når man står i en situation, hvor det er gået galt; når der er givet påbud – det anerkender jeg også. Derfor er det også afgørende, at rejseholdet fra Videnscenter for værdig ældrepleje tilbyder en målrettet støtte, som også tager udgangspunkt i konkrete problemer på de enkelte plejeenheder. At skulle genoprette en kultur, hvor der er forråelse og omsorgssvigt, kan nemlig i nogle tilfælde være en helt uoverskuelig opgave for en ledelse, og derfor er det vigtigt, at der tilbydes hjælp til hurtigt at kunne ændre kulturen og tilbyde en værdig ældrepleje.

Evalueringen i rejseholdet viser da også, at det her virker. 100 pct. har oplevet, at forløbet understøtter kulturforandringer og faglige indsatser, 91 pct. oplever, at rejseholdet har øget de ledelsesmæssige kompetencer, der skal til for at fremme en værdig ældrepleje, 73 pct. har oplevet, at rejseholdet har styrket det daglige samarbejde mellem medarbejdere og borgere om en værdig ældrepleje, og sådan kunne vi faktisk blive ved.

Sådan en god historie skal man selvfølgelig understøtte, og man skal selvfølgelig også fortsætte det gode arbejde, når det giver mening. Derfor har jeg også været glad for, at rejseholdet kan fortsætte med deres arbejde. Vi er glade for, at man har kunnet finde de nødvendige midler i SSA-reserven tilbage i marts, så derfor stemmer SF også for det her forslag. Tak for ordet.

Kl. 10:13

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er den næste ordfører fru Marlene Harpsøe fra Danmarksdemokraterne.

Kl. 10:13

(Ordfører)

Marlene Harpsøe (DD):

Mange tak. En værdig ældrepleje er helt centralt ikke kun for Danmarksdemokraterne, men for hele Folketinget, og det er rigtig godt at høre, at det er det, vi skal opnå. Lovforslaget her er en del af det arbejde for netop at sikre en værdig ældrepleje rundtomkring på plejeenheder i Danmark. Med lovforslaget genindføres den midlertidige forsøgsordning med obligatoriske opfølgnings- og læringsforløb til plejeenheder, der modtager et påbud fra Ældretilsynet i Styrelsen for Patientsikkerhed som følge af problemer med den social- og plejefaglige kvalitet. Det er det udgående rejsehold fra Videnscenter for værdig ældrepleje i Sundhedsstyrelsen, som udfører de her forløb. Lovforslaget udmønter en del af aftalen om SSA-reserven, som et flertal her i Folketinget inklusive Danmarksdemokraterne er med i.

I Danmarksdemokraterne støtter vi forslaget, fordi det er vigtigt, at et påbud i ældreplejen følges op med konkret læring og udvikling, så kvaliteten af plejen af de ældre løftes og medarbejderne oplever at blive mødt med støtte til udvikling og læring frem for blot påbud. På den måde skal påbud og tilsyn fører til reelle forandringer i ældreplejen, som skaber værdi for både borgere og medarbejdere.

Lad mig huske at slå fast, at langt de fleste medarbejdere i omsorgs- og sundhedsfaget, som SF's ordfører også slog fast her på talerstolen, hver dag går på arbejde med det formål at sikre den bedst mulige pleje og værdighed for den enkelte. Og de skal have meget stor ros for deres arbejde. Men der kan ske fejl, og det er de fejl, som man er nødt til at se på hvordan man kan lære af, så man kan blive bedre og sikre den omsorg og værdighed, som er nødvendig for at sikre, at det enkelte menneske bliver set på som den, det er, trods alderdom og skavanker, som følger med tiden. Man er jo i faget, fordi man rigtig gerne vil sikre den her værdighed i arbejdet med mennesker, der f.eks. på grund af alderdom har behov for omsorg og pleje.

I min verden handler det også meget om lederskab, ikke kun den øverste ledelse i forhold til de enkelte plejeenheder, men det handler også om selvledelse; det handler om den enkelte person i pleje- og omsorgsfaget, som også har et individuelt ansvar for at sikre den her værdighed og kvalitetsudvikling, men også i forhold til den refleksive praksislæring ved hele tiden at tage den med ind i arbejdet som en naturlig del af det at være i faget.

I dag er der ikke alle steder i en kultur for den her ret fleksive praksislæring, og det er nødvendigt, hvis det er, vi skal sikre en værdig ældrepleje. Og noget af det, som rejseholdet også kan være med til at gøre op med, og som tidligere talere også har gjort opmærksom på, er netop den her kultur, hvor man ikke lærer af sine fejl. Det er vigtigt at lære af sine fejl. Det siger jeg ikke, fordi jeg ønsker en eller anden form for negativ nulfejlskultur; det er ikke det, det handler om. Det handler om, at vi skal gøre vores bedste hver dag, og at vi også en gang imellem skal kunne erkende, at vi kommer til at træde ved siden af, lave nogle fejl, og så er det jo bare med at sikre, hvordan man kan blive bedre klædt på til at håndtere det anderledes fremadrettet.

Så det er Danmarksdemokraternes indstilling her: læring og udvikling også inden for omsorg- og sundhedsvæsenet er vejen frem, hvis det er, vi skal sætte det enkelte menneske i centrum for den pleje og omsorg, som er vigtig, med henblik på at sikre en god og værdig alderdom for den enkelte. Så Danmarksdemokraterne stemmer for forslaget, men vi vil også sende det tydelige signal, at det er rigtig vigtigt, at vi snart kommer i gang med forhandlingerne om en ældrelov, og at vi også kigger på, om det her rejsehold ikke skulle permanentgøres, sådan at det ikke er sådan, at vi kun tager det frem til 2024, for hvad så med efter 2024? Vi er nødt til at se på en varig finansiering af det her rejsehold, og hvordan det kan indgå fremadrettet i forhold til at sikre den værdighed, som rigtig mange mennesker har brug for, når det er, at de svækkes på grund af alderdom. Tak for ordet.

Kl. 10:18

Første næstformand (Leif Lahn Jensen):

Vi siger tak til ordføreren. Der er ingen bemærkninger. Næste ordfører er fru Katrine Daugaard fra Liberal Alliance. Velkommen.

Kl. 10:18

(Ordfører)

Katrine Daugaard (LA):

Tusind tak. Mine gode kolleger har jo sådan set sagt en masse gode ord om lovforslaget og grunden til, at det er nødvendigt. Så jeg vil ikke supplere med så meget andet end at sige, at vi i LA er fuldstændig enige i de ord, der er blevet sagt heroppefra, og at vi selvfølgelig derfor også støtter lovforslaget.

Kl. 10:18

Første næstformand (Leif Lahn Jensen):

Vi siger tak til ordføreren. Så er næste ordfører fru Mette Abildgaard fra Det Konservative Folkeparti. Velkommen.

Kl. 10:18

(Ordfører)

Mette Abildgaard (KF):

Tak, formand. Tak til ministeren for at fremsætte det her lovforslag, som jo følger op på den reserveaftale, som blev indgået for noget tid siden. Og tak til gode kollegaer for at redegøre fint for det grundlæggende indhold i lovforslaget her.

Vi Konservative kommer til at bakke op – jeg skal ikke holde jer hen i spænding – og det gør vi, dels fordi vi selvfølgelig er en del af aftalen, dels fordi vi helt grundlæggende synes, at det her er rigtig fornuftigt. Det giver mening, at vi ikke alene fører tilsyn. Selvfølgelig skal vi gøre det; det giver sig selv. I udgangspunktet skal vi møde vores medarbejdere med tillid og tro på, at de møder ind på arbejdet hver eneste dag for at gøre deres allerbedste, men der sker fejl, og der er svigt rundtomkring. Så derfor giver det selvfølgelig mening, at der bliver ført tilsyn, men det tilsyn er ikke meget værd, hvis ikke man bruger den viden til noget. Og det er jo det, man gør her med de her obligatoriske opfølgnings- og læringsforløb; man sikrer, at man bruger den viden til noget. Det gør man forhåbentlig også de steder, der ikke bliver pålagt et opfølgningsforløb, men her er der jo virkelig behov for en indsats. Derfor giver det rigtig god mening. Og det giver også rigtig god mening at gøre det her permanent, hvis tallene bliver ved med at være så positive, som min kollega fra SF, fru Kirsten Normann Andersen, redegjorde for. Hvis det rent faktisk bliver taget så godt imod og har så god effekt derude, er der al mulig god grund til at fortsætte med den her praksis.

En enkelt lille note fra min side skal være, at vi jo også er nødt til at få set på hele tilsynsområdet. Og jeg med på, at der ligger den her store ældrelov, som vi alle sammen venter spændt på, men jeg tror, at vi skal passe på med at sige, at alting skal klares i de forhandlinger. Der bliver rigeligt at se til dér. Og jeg kan ærgre mig over, at man ikke har valgt at sige, at man har taget eksempelvis tilsynsområdet ud for sig og får lavet de forandringer, der skal til dér. For det mener jeg egentlig godt at man kunne gøre uafhængigt af det andet, også fordi der jo er blevet lavet en meget stor evaluering af hele tilsynsområdet. Der har været nedsat en arbejdsgruppe, som arbejdede fra august 2021 frem til april 2022, og som evaluerede hele vores tilsynssystem i dag.

Vi har jo to forskellige statslige tilsyn, som kommer og belemrer plejehjem og andre med mange overlappende opgaver, og så har vi 98 kommunale tilsyn, hvor kommunerne kigger sig selv efter i sømmene. Der er noget helt grundlæggende ved den struktur, der i mit univers ikke giver mening. Så der er ikke nogen tvivl om, at der er behov for, at vi ser på hele tilsynsområdet, og det er jo også derfor, at den her arbejdsgruppe blev nedsat. Der var en bred erkendelse af det. Nu er det et år siden , at den arbejdsgruppe afrapporterede, så jeg kunne godt ønske mig, at vi også brugte den viden til at komme videre. Så lad det være en opfordring til det. Det kan godt være, at de store forhandlinger om en ny ældrelov er svære at sætte i gang endnu, hvis man vurderer det internt i regeringen. Men kunne man ikke overveje at starte ud med eksempelvis tilsynsområdet for sig?

Men ikke desto mindre støtter Det Konservative Folkeparti selvfølgelig det her lovforslag.

Kl. 10:21

Første næstformand (Leif Lahn Jensen):

Vi siger tak til ordføreren. Der er ingen korte bemærkninger, og så er den næste ordfører hr. Peder Hvelplund fra Enhedslisten. Velkommen.

Kl. 10:21

(Ordfører)

Peder Hvelplund (EL):

Tak for det, formand. Jeg vil også gerne løfte sløret med det samme og sige, at vi i Enhedslisten også støtter det her lovforslag. Som fru Kirsten Normann Andersen var inde på, er der jo netop rigtig gode erfaringer med det. Jeg synes også, det er vigtigt at understrege, at der hver eneste dag foregår et fantastisk arbejde ude i vores ældrepleje. Det er heldigvis en ældrepleje, der på mange områder fungerer rigtig godt, men der er heller ikke nogen tvivl om, at der også er udfordringer, og de udfordringer kan tage afsæt i mange forskellige problemstillinger. Det kan handle om manglende ressourcer eller i hvert fald ikketilstrækkelige ressourcer. Det kan også handle om dårlig ledelse, men det er jo klart, at når der er dårlig ledelse, så skal vi også ind og se på, hvad de bagvedliggende grunde til, at der er manglende tydelig ledelse, er. Og det kan jo også nogle gange hænge sammen med et ressourcespørgsmål.

Men det, der er det helt centrale, er, at vi, når vi oplever, at der er steder, hvor det ikke fungerer, så også har muligheden for at gå ind og ændre en kultur, og det kan jo netop være vidt forskellige redskaber, der skal bruges. Det kan være vidt forskellige svar, der skal gives, og derfor er det positivt, at vi har Videnscenter for værdig ældrepleje, som netop kan gå ind og understøtte med de læringsforløb, der er efterfølgende. For det afgørende er, at når vi oplever, at der er fejl, når vi oplever, at der er områder, hvor tingene ikke fungerer, som de skal, så bliver vi både opmærksomme på dem, men handler også efterfølgende på dem og handler på dem på en måde, som giver mening både for beboere, for personale og for pårørende.

Nu nævnte fru Mette Abildgaard spørgsmålet om tilsyn, og det er jeg sådan set fuldstændig enig i, men jeg tror også bare, det er vigtigt, at vi fra Christiansborgs side tager den opgave på os at sige, at det jo også handler om de rammevilkår, vi giver vores ældrepleje. Altså, når der opstår en dårlig kultur, kan det handle om, at vi skal have fokus på ledelse, men det kan jo også handle om, hvordan vi sikrer, at der er de tilstrækkelige ressourcer til, at opgaverne reelt kan løses.

Så jeg er sådan set enig i, at der er mange facetter ud over den ene problemstilling, vi drøfter her i dag, og dem ser jeg da også frem til at kunne tage med videre, men jeg tror bare, at det er afgørende, at vi anerkender, at økonomi og ressourcer også er en væsentlig del af den problemstilling. Men vi bakker i hvert fald i Enhedslisten op om det her lovforslag, og vi ser det som et positivt tiltag og ser sådan set også gerne, at det bliver en model, vi får permanentgjort efterfølgende.

Kl. 10:24

Første næstformand (Leif Lahn Jensen):

Tak til ordføreren. Der er ingen korte bemærkninger, og den næste ordfører er fru Pia Kjærsgaard fra Dansk Folkeparti.

Kl. 10:25

(Ordfører)

Pia Kjærsgaard (DF):

Tak for det. I Dansk Folkeparti er vi glade for, at ordningen med obligatoriske opfølgnings- og læringsforløb til plejeenheder efter påbud fra Styrelsen for Patientsikkerheds Ældretilsyn genindføres. Vi mener sådan set, at både Ældretilsynet og de obligatoriske opfølgnings- og læringsforløb bør permanentgøres og tilføres tilstrækkelig ressourcer fremadrettet. For vi skal have et velfungerende og uvildigt ældretilsyn i Danmark. Det viser de skrækkelige sager, vi har set dokumenteret, med al tydelighed. Det seneste eksempel var under valgkampen, hvor de skrækkelige forhold for de ældre på plejehjemmet i Nørremarken i Køge blev afsløret. Dokumentaren viste med al tydelighed, at der nogle steder hersker en barsk kultur og tone over for de ældre. Det hverken kan eller skal vi acceptere. Derfor er det også vigtigt, at opfølgnings- og læringsforløbene bl.a. har til formål at arbejde med kulturen på både medarbejder- og ledelsesniveau.

Så vil jeg sige det samme som de øvrige ordførere, nemlig at heldigvis går langt de fleste medarbejdere i ældresektoren på arbejde for at gøre en positiv forskel for de ældre. Det har jeg og det ved jeg at vi alle sammen har den største respekt for. Det er et arbejde, der efter min mening er underbetalt, og et arbejde, der er utrolig hårdt, fordi der mangler kolleger og der ikke altid er det rigtige arbejdsmiljø. Jeg synes, at man, selv om vi har talt meget om det her og mange gange også på en negativ måde, skal have utrolig stor respekt for, at der heldigvis stadig væk er unge mennesker, der synes, at det er deres livsopgave at være noget for de ældre.

Der er rigtig mange, der arbejder under svære vilkår og som sagt med for få kolleger. Derfor er det også vigtigt, at sådan et påbud ikke bare føles som et slag i ansigtet, men følges op af en reel og målrettet støtte til faglig læring og udvikling til gavn for både de ansatte, men så sandelig også for de ældre. Det er deres ve og vel, det handler om. Det er det, som ordningen med obligatoriske opfølgnings- og læringsforløb kan bidrage til. En evaluering fra Ældreministeriet har i hvert fald vist, at de obligatoriske opfølgnings- og læringsforløb, der allerede har været gennemført, har gavnet både borgere, pårørende og medarbejdere. Så Dansk Folkeparti støtter forslaget. Tak.

Kl. 10:27

Første næstformand (Leif Lahn Jensen):

Vi siger tak til ordføreren. Den næste ordfører er Nanna Høyrup fra Alternativet. Velkommen til.

Kl. 10:27

(Ordfører)

Nanna Høyrup (ALT):

Tak for ordet. Det her er min første gang på talerstolen, og det er min tredje dag som medlem af Folketinget. Jeg kan forstå, at det er noget af en periode, jeg har valgt at starte op i, og at den potentielt godt kunne give lidt sved på panden. Men hvor er her bare mange utrolig dygtige og hjælpsomme mennesker herinde – tak for jer.

Jeg er rigtig glad for, at det her lovforslag er det første, jeg får lov til at tale om her fra talerstolen, og det er jeg, fordi det handler om omsorg og velfærd. Jeg er pædagoguddannet, og det er derfor et af mine kerneområder. Der er jo kommet rigtig mange vigtige høringssvar, og det fremgår bl.a. af Ældre Sagens svar, at der skal være styr på normeringerne og ressourcerne, i forhold til at medarbejderne kan løfte de forskellige opgaver, og det perspektiv og de forhold, er noget, jeg i høj grad kender som pædagog.

Det er nemlig meget relevant, at vi forholder os til arbejdsvilkårene, når vi skal sikre opkvalificering og vedligeholdelse af medarbejdernes faglighed, så de har de bedste betingelser for at omsætte eksisterende og nye viden i praksis til gavn for borgerne. Som pædagog er det med normeringer noget, jeg går meget op i, og som jeg anser som en ufravigeligt faktor i forhold til at sikre en høj kvalitet i vores velfærd. Og nej, det kan ikke stå alene, lige så vel som at kirurgen heller ikke står alene på sin operationsstue. Her handler det om at sætte det optimale hold: Dem, der kender deres ansvar og deres opgaver og har tiden til at udføre samme.

Bjarne Wahlgren, som er professor i voksenpædagogik, taler om transfer imellem uddannelse og arbejde, og her kommer han bl.a. ind på nogle udfordringer, som der kan være i dagligdagen, hvor der ikke er umiddelbar mulighed for anvendelse af ens viden. Det kan bl.a. være normeringerne og ressourcerne. I den forbindelse kan jeg høre i dag, at der bliver talt om det her med, at man skal have fokus på tilsynet, og der kunne man måske undersøge, om tilsynet også har fokus på normeringernes betydning i forhold til at kunne omsætte ens faglighed i praksis. Som ny ordfører ved jeg, at det vil være noget, som jeg, hvis jeg får mulighed for det, vil italesætte videre frem.

Alternativet er også en del af den aftale, som blev indgået her for nylig, og vi støtter op om dette forslag. Tak for ordet.

Kl. 10:30

Første næstformand (Leif Lahn Jensen):

Vi siger tak til ordføreren. Den næste ordfører er hr. Kim Edberg Andersen fra Nye Borgerlige. Velkommen til.

Kl. 10:30

(Ordfører)

Kim Edberg Andersen (NB):

Nye Borgerlige er ikke med i aftalen, og det skyldes, at der var nogle torne, vi ikke kunne lide. Det her er ikke en af dem. Jeg køber ind på læringsperspektivet og alle de her gode ting, men jeg synes også, at det er lidt sørgeligt, at vi har behov for et statsligt tæskehold til at gå ud og påpege, når der sker noget galt. Det er den grundlæggende præmis herinde fra Folketinget, som vi skal have kigget på og rettet op på.

Som udgangspunkt er det godt, at vi sender nogle folk ud for at hjælpe lærere der, hvor vi finder, at der er problemer, men vi skal have løst problemet og ikke bare finde en behandling.

Nye Borgerlige støtter forslaget.

Kl. 10:31

Første næstformand (Leif Lahn Jensen):

Vi siger tak til ordføreren. Og så er det ældreministeren. Velkommen.

Kl. 10:31

Ældreministeren (Mette Kierkgaard):

Tusind tak for ordet, formand. Så vil jeg også gerne kvittere for modtagelsen af lovforslaget og debatten her i salen i dag. Og jeg vil også gerne kvittere for, for det lytter jeg mig frem til, at der er opbakning hele vejen rundt. Det, jeg hæfter mig ved, er jo, at det er, fordi vi alle sammen brænder for ældreplejen; vi brænder for, at ældre i vores samfund skal have et liv med nærvær, omsorg og livsglæde, og at vi også skal understøtte de ledere og medarbejdere, som har den utrolig vigtige opgave hver eneste dag at arbejde omkring og med vores ældre. Så tusind tak for det.

Med lovforslaget udmønter vi nemlig den politiske aftale, som vi indgik den 3. marts i år, i et bredt flertal af Folketingets partier i forbindelse med forhandlingerne om udmøntningen af SSA-reserven for 2023-2025. Og også tusind tak til alle partierne bag den aftale.

Jeg er rigtig glad for den opbakning, der er til at genindføre forsøgsordningen med obligatorisk opfølgnings- og læringsforløb efter påbud fra ældretilsynet  under Styrelsen for Patientsikkerhed. For med lovforslaget vil vi genindføre forsøgsordningen, som vil have virkning fra samme periode som forsøgsordningen med ældretilsynet, dvs. frem til og med udgangen af 2024. Og for mig at se giver det god mening at gennemføre en forsøgsordning, som har fokus på at understøtte forandringer og læring i de plejeenheder, der har problemer med den socialfaglige og plejefaglige kvalitet. Det handler jo netop om at få fat i at understøtte en udvikling af kompetencer og kulturer, hvilket flere af jer også har været inde omkring i jeres ordførertaler.

For mig er det også vigtigt, at tilsyn ikke kun handler om kontrol; det handler netop også rigtig meget om læring og udvikling. For det, vi alle sammen skal understøtte, er jo, at medarbejderne og lederne, der skal være dygtige til at skabe de gode rammer for ældre, får et liv i deres hverdag, hvor de hver dag kan glæde sig til og se frem til en dag med nærvær og omsorg.

I og med at vi genindfører ordningen uændret, fastholder vi også, at ordningen skal være obligatorisk, hvilket jo også var en del af den politiske aftale bag ordningen. Erfaringerne viser jo også, hvilket flere af jer også har været inde på, at opfølgningsforløbene er blevet taget godt imod, altså at det udgående rejsehold er blevet taget godt imod, også selv om det er obligatorisk, og det er det, fordi de obligatoriske opfølgnings- og læringsforløb bidrager til positive forandringer. Jeg hæfter mig også ved, at høringssvarene fra den eksterne høring over lovforslaget generelt er meget positive over for lovforslaget om genindførelse af ordningen.

I forhold til lovforslaget står jeg naturligvis til rådighed for besvarelse af eventuelle spørgsmål, og før jeg sådan runder af og hører, om der er nogle spørgsmål, vil jeg gerne lige slå ned på tre ting, som jeg hørte i ordførertalerne. Den ene var, at flere af ordførerne – jeg tror faktisk, at jeg talte det til 5-6 stykker – taler om, at det kunne være en god idé at gøre ordningen permanent. Jeg tror, at det var hr. Hans Christian Schmidt, der indledte opfordringen, og der var flere andre, der også pegede på det.

Jeg hører jo også, at der generelt set er opbakning til tilsynet, også i det videre arbejde. Og jeg bakker fuldstændig op om, at tilsyn er en utrolig vigtig del, og jeg bakker også op om den tone, jeg hører i det. Jeg synes, det er vigtigt, at det har fokus på læring og tillid, for jeg tror egentlig ikke, der er en modsætning mellem kontrol og tillid og læring; det handler i vid, vid udstrækning om, hvordan man gennemfører sine tilsyn. Nu har jeg jo fornøjelsen af at være ude fra den kommunale verden igennem mange år, og jeg har arbejdet rigtig meget med tilsyn. Det har så været de kommunale tilsyn, som jeg selv har været med til at gennemføre, men vi har faktisk også haft besøg af tilsyn; det har så været på socialområdet. Og hvis man som leder og som medarbejder har fokus på, at det netop er en hjælp og en mulighed for at lære at blive bedre, så kan tilsyn være rigtig, rigtig fornuftige.

Så jeg synes, at vi skal tage de gode erfaringer med ind i det ældrelovsarbejde, som jeg ved at I alle sammen er virkelig meget optaget af, og som jeg godt kan forstå at I er optaget af. Og der er jeg helt enig i, at arbejdet med tilsyn skal være en central del, og at vi også skal tage de gode erfaringer med.

Kl. 10:36

Den anden ting, jeg lige vil slå ned på af det, der var i ordførertalerne, er det, fru Mette Abildgaard nævner. Som jeg hører det, anerkender fru Mette Abildgaard fuldt ud det forhold, at der jo er rigtig mange dele i et ældrelovsarbejde, og spørger, om vi kan gå i gang med en del af det, altså tilsynet, så man ligesom tager det i nogle stafetter. Som jeg ser det, er der i forbindelse med ældrelovsarbejdet tale om en række tandhjul, der egentlig hænger sammen, for hvad er det, vi skal føre tilsyn med? Altså, jeg tror, det er en god idé at holde det i et samlet ældrelovsudspil, for når vi skal lave tilsyn, hvad er det så for et formål, tilsynet har? Hvad er det for en kvalitet, der skal følges op på? Hvad er det for nogle enheder, der udfører noget, der skal føres tilsyn med? Det er jo nogle af alle de ting, vi kommer til at kigge på i forbindelse med ældrelovsarbejdet.

Jeg anerkender i øvrigt også den rapport, som fru Mette Abildgaard henviser til. Det var jo en arbejdsgruppe, der primært skitserede nogle udviklingsmuligheder, hvis jeg lige husker det rigtigt, med hensyn til hvor det er, man kan udvikle, og hvad det er for nogle udviklingspotentialer, der er i tilsynet. Jeg er helt enig i, at det også er nogle af de erfaringer, vi skal stå på. Men jeg mener, at man ikke kan se isoleret på hele ældrelovsarbejdet som regler, tilsyn, formål osv., men at der netop er mange facetter i det, sådan som hr. Peder Hvelplund talte om. Det er tandhjul.

Den sidste ting, jeg lige vil adressere foranlediget af ordførernes taler, er det, mange taler om, nemlig ledelsens og medarbejdernes kompetence som omdrejningspunkter, og at det er lederne og medarbejderne ude i hverdagen, der er med til at give tryghed for de ældre, og at det er også dem, der er vigtige, hvis det er sådan, at vi skal skabe kvalitet i vores ældrepleje. Det var hr. Mike Villa Fonseca bl.a. inde på, og det var ordføreren fra SF og ordføreren fra Danmarksdemokraterne, fru Marlene Harpsøe, også inde på. Jeg er helt enig i, at ledere og medarbejdere er nøgleaktører, når det er sådan, at vi skal skabe kvalitet for vores medarbejdere. Og jeg glæder mig, når vi nu kommer til også at skulle ind i ældrelovsforhandlingerne, til det, som jo grundlæggende handler om hele frisættelsesdagsorden, hvor det her med at frisætte medarbejdere og ledere og skabe et større lokalt ansvar bliver helt centralt.

Det skulle til en indledning være ordene fra min side, og så ser jeg frem til spørgsmål, hvis der er nogen.

Kl. 10:39

Første næstformand (Leif Lahn Jensen):

Tak for det. Indtil videre er der i hvert fald en kort bemærkning fra fru Mette Abildgaard. Værsgo.

Kl. 10:39

Mette Abildgaard (KF):

Tak for det. Og tak til ministeren for talen. Jeg trykkede mig faktisk ind, før ministeren var så venlig på eget initiativ at besvare det spørgsmål, jeg rejste, nemlig om man kunne starte med tilsynene inden. Så jeg vil bare sige tak til ministeren for at slå lyttelapperne ud og give svar på det.

Jeg synes nu godt, at der kunne være elementer, man kunne starte drøftelser op af, i forhold til det rent strukturelle, altså det her med, at vi har 2 statslige tilsyn og 98 kommunale tilsyn. Hvad er det for nogle principper, der skal være bærende i den måde, vi fører tilsyn på? Skal det være anmeldte tilsyn? Skal det være uanmeldte tilsyn? Så jeg synes nu godt, at der kunne være en hel del, vi kunne starte op på. Men jeg har egentlig også respekt for det, ministeren siger, i forhold til at det her er nogle tandhjul, som spiller sammen. Det er klart, at ændrer vi på en hel masse rammer omkring visitation, så kan det også godt være, at det har betydning for måden, man skal føre tilsyn på. Det kan jeg sådan set godt købe, men jeg håber, at ministeren vil tage det som et udtryk for, at vi alle sammen er ivrige og glæder os til at komme i gang med det her arbejde, som vi efterhånden har ventet på siden statsministerens nytårstale i 2022, og det skal ikke lægges ministeren til last, men det er dog lidt tid siden.

Kl. 10:40

Første næstformand (Leif Lahn Jensen):

Ministeren.

Kl. 10:40

Ældreministeren (Mette Kierkgaard):

Tak for spørgsmålet. Jeg deler fru Mette Abildgaards overvejelser om det, at der jo er mange tilsyn. Det er jo også noget af det, Okkelsrapporten fra efteråret, september, egentlig er inde at tale om, ikke også? Vi har to statslige tilsyn, ældretilsynet og det sundhedsfaglige tilsyn, og så de kommunale tilsyn, hvor Okkelsrapporten peger på, at det kunne være fornuftigt at prøve at se på, hvordan vi kan få de tilsyn til at hænge sammen.

Så vil jeg gerne kvittere for det, jeg også hører fru Mette Abildgaard sige, nemlig at det jo netop skal hænge sammen, altså også tilsynene. Hvis man både skal have kommunale og statslige tilsyn, skal de hænge sammen, og hvis man kun skal have et af dem på et af niveauerne, hvordan skal det så egentlig udmøntes? Så jeg ser meget frem til drøftelserne.

Kl. 10:41

Første næstformand (Leif Lahn Jensen):

Der er ikke yderligere korte bemærkninger, så vi siger tak til ministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Ældreudvalget. Og hvis ingen gør indsigelse mod dette, betragter jeg det som vedtaget.

Det er vedtaget.

Det næste punkt på dagsordenen er:

2) 1. behandling af lovforslag nr. L 115:

Forslag til lov om ændring af lov om miljøbeskyttelse, lov om varmeforsyning, lov om elforsyning og selskabsskatteloven. (Ny organisering af affaldsforbrændingssektoren og konkurrenceudsættelse af forbrændingsegnet affald).

Af klima-, energi- og forsyningsministeren (Lars Aagaard).

(Fremsættelse 26.04.2023).

Kl. 10:41

Forhandling

Første næstformand (Leif Lahn Jensen):

Forhandlingen er åbnet, og første ordfører står allerede klar. Værsgo til fru Lea Wermelin fra Socialdemokratiet. Velkommen.

Kl. 10:41

(Ordfører)

Lea Wermelin (S):

Tak for det. Det er effektivt at starte ud sådan. Vi er helt klar til den behandling af lovforslaget her, som på mange måder er et godt eksempel på nogle af de opgaver, der ligger hos os som partier i den her valgperiode, nemlig at omsætte nogle af de vigtige og gode klimaaftaler, vi har lavet, til at blive virkelighed derude. Og det er det her lovforslag et godt eksempel på, for vi ønsker jo, at Danmark skal gå forrest på det grønne område, være med til at sætte en høj standard og også vise, hvordan vi kan få morgendagens samfund til at se anderledes ud.

Jeg tror, mange også har en oplevelse af, at Danmark sådan set er et grønt foregangsland på rigtig mange områder, men lige præcis når det handler om affald, har vi sådan set en ret stor lektie for som danskere, fordi vi er det land i Europa, som har den kedelige rekord, at vi producerer mest affald per indbygger. Og det er klart, at når vi både gør det og samtidig også brænder affaldet af efterfølgende, så spilder vi klodens ressourcer, vi belaster vores natur, vores miljø og vores klima, og derfor har vi også lavet en klimaaftale på hele det her område omkring affald, som består af rigtig mange ting, altså at vi kommer i en mere cirkulær økonomiretning, hvor vi både forbruger mindre, men også bliver langt bedre til at genbruge og genanvende.

Hvis alle skulle leve som os, var der brug for fire jordkloder, og det siger sig selv, at der ikke er bæredygtigt, så hvad er det, vi tager stilling til i dag? Det er jo, at vi på affaldsområdet sådan set skal sørge for at reducere den mængde af affaldet, der bliver brændt i Danmark. Vi forventer, at det giver en effekt i forhold til vores 2030-mål på 0,6 mio. t, og det, som ligger i lovforslaget her, er jo bare et element, men hvor vi stiller krav om udbud af forbrændingsegnet affald, selskabsgørelse af forbrændingsanlæggene og også et styrket tilsyn, så vi rent faktisk sikrer, at det også kommer til at ske. Så man kan se, at formålet med lovforslaget er klart.

Der har været en lidt lang proces forud, som jeg også selv var en del af som miljøminister på det tidspunkt, og hvor vi jo også har haft både indgående dialog blandt partierne, men jo også med mange af de kommunale aktører, som selvsagt er meget interesseret i det her spørgsmål.

Derfor kan man jo også se, at høringen har ført til forskellige justeringer på baggrund af nogle af de input, der er kommet fra kommunerne, og der er også nogle ting, hvor vi bare må sige, at virkeligheden også rykker sig, og heldigvis for det, hurtigere, end vi havde forudsat, da vi indgik aftalen. Så i forhold til hele det her spørgsmål om CO2-fangst kommer vi jo sådan set også der til at tage stilling til det, som er et af de obs-punkter, der har været i høringen. Jeg er også selv meget opmærksom på spørgsmålet omkring miljøkravene, hvor det jo også ligger i den aftale, vi har, at vi selvsagt ønsker, at de anlæg, som er miljørigtige, også kan klare sig i den konkurrence, der nu bliver. Så samlet set skal klimaaftalen her være med til at hjælpe os med at indfri vores 2030-mål.

Lovforslaget her er et element i det, og der har som sagt været mange input, og jeg forventer også fortsat en god dialog med de mange kommuner, som skal være med til at gøre det her til virkelighed. Derfor bakker Socialdemokratiet op om lovforslaget.

Kl. 10:45

Første næstformand (Leif Lahn Jensen):

Tak. Der er et par korte bemærkninger. Den første er til hr. Søren Egge Rasmussen. Værsgo.

Kl. 10:45

Søren Egge Rasmussen (EL):

I forhold til dialogen med kommunerne vil jeg sige, at hvis man kigger i Jyllands-Posten i dag, kan man se, at der er en konservativ borgmester, som lægger op til at sagsøge staten for milliardbeløb. Og der er i det lovforslag her lagt op til, at man kan støtte kommunerne med 70 pct. af visse strandede omkostninger på i alt 200 mio. kr.

Synes ordføreren, at det er en rimelig størrelse, at man kun afsætter 200 mio. kr.? Vi har at gøre med noget, som sandsynligvis er ekspropriation, og ifølge grundloven skal man jo give fuld kompensation, når man eksproprierer. Så kan man jo ikke fedte med, at det er 70 pct. af visse strandede omkostninger. Så jeg kunne egentlig godt tænke mig at høre ordføreren, hvordan ordføreren ser på, at man står over for at køre sager mod kommuner, som mener, at det her er ekspropriation. Og der står jo også på side 39 lovforslaget, at man ikke kan udelukke, at der kan komme sådan nogle ekspropriationssager.

Kl. 10:46

Første næstformand (Leif Lahn Jensen):

Ordføreren.

Kl. 10:46

Lea Wermelin (S):

Tak for spørgsmålet. Enhedslisten har også selv være en del af aftalen og har så valgt at stå uden for den senere hen. Det er jo fair nok, men det betyder nok også, at Enhedslisten selv også har kunnet se mange af de kvaliteter, der ligger i den klimaaftale, vi lavede på det tidspunkt.

I forhold til det konkrete spørgsmål omkring ekspropriation er det jo ikke ministeriets vurdering, at der vil være tale om ekspropriation. Det er det ikke, og det synes jeg i hvert fald er vigtigt også at få sagt i forhold til nogle af de borgmestre, som har flaget, af de muligvis vil føre en sag. Det er jo ikke ministeriet, der vil føre en sag mod kommunerne, men man har jo altid ret til at få prøvet sådan et spørgsmål ved en domstol, og det kan en kommune også vælge at gøre.

Jeg synes også, det er vigtigt at sige, at vi også har aftalt med hinanden i forhold til den pulje til strandede omkostninger, der ligger i aftalen, at hvis det viser sig, at det ikke er tilstrækkeligt, skal vi tilbage i aftalekredsen. Og derfor har vi sikret os, at vi kan tage den diskussion, hvis det bliver nødvendigt.

Kl. 10:47

Første næstformand (Leif Lahn Jensen):

Spørgeren.

Kl. 10:47

Søren Egge Rasmussen (EL):

Nu lagde ordføreren vægt på noget af det grønne, som er i aftalen, og det er jo korrekt, at der er en vis kildesortering og satsning på det. Men vi har også det her problem med, at man kan importere affald, og at affald i EU er en vare, som frit kan flyde hen over grænserne. Der har været nogle hensigter i den oprindelige affaldsaftale. Det er jo også derfor, at Enhedslisten var med et vist stykke, indtil vi trådte ud, og jeg kunne egentlig godt tænke mig at høre ordføreren, om ikke det er korrekt, at vi ikke politisk kan styre, hvor meget affald der bliver importeret til Danmark.

Kl. 10:48

Første næstformand (Leif Lahn Jensen):

Ordføreren.

Kl. 10:48

Lea Wermelin (S):

Man kan jo sådan set bare læse aftalen, for vi var rimelig klare allerede dengang, også om, hvordan vi ser på det spørgsmål, altså om vi eksempelvis ønsker, at Danmark skal importere en stor mængde affald. Det ønsker vi jo ikke. Men hvis man så kigger på lovforslaget her, viser det jo også klart, at vi sådan set ikke forventer, at der vil ske en forøget import af affald til Danmark. Men det er klart, at man som anlæg har mulighed for det. Men først og fremmest handler det her om den kapacitet, der skal være til forbrænding af det danske affald, og det er jo så også det, ministeriet har lavet en vurdering på baggrund af.

Kl. 10:48

Første næstformand (Leif Lahn Jensen):

Så er det fru Theresa Scavenius.

Kl. 10:48

Theresa Scavenius (ALT):

Jeg vil anbefale ordføreren ikke at bruge ordet foregangsland, for det er jo blevet dementeret, at det er tilfældet. Det er bl.a. Klimarådet, der har sagt det – så lad os lade være med at snakke om det.

Jeg synes, at ordføreren har en rigtig fin tale, der forsvarer den politiske aftale bag det her lovforslag, men jeg kunne godt tænke mig, at ordføreren forholdt sig til, at jeg mener, at der er tale om aftalebrud, i forhold til at de målsætninger, der er den politiske aftale, om at lave affaldssektoren mere klimavenlig og miljøvenlig, ikke bliver implementeret med det her. For vi ved netop fra både ministeriets tal og alle andre aktører, at det her vil føre til mere importeret affald og derudover sandsynligvis også mere kapacitet.

Kl. 10:49

Første næstformand (Leif Lahn Jensen):

Ordføreren.

Kl. 10:49

Lea Wermelin (S):

Jamen det kan jeg jo så gøre relativt nemt, tænker jeg, for det var to meget konkrete spørgsmål – det ene en konstatering. Jeg er uenig i, at vi ikke kan sige, at Danmark er et foregangsland. Jeg tror bare, at man skal tage ud at repræsentere Danmark for at opleve, hvor kæmpestor betydning det har, hvad Danmark gør. Det er ambitiøse klimamål, vi har sat i 2030, med 70-procentsreduktion, og alle de konkrete virkemidler, vi har gang i, er altså noget, man lader sig inspirere af i andre lande, og det er jo præcis det, vi også ønsker. Så den del er jeg uenig i.

Jeg er så også uenig i, at der skulle være tale om aftalebrud i forhold til det her lovforslag. Nu har vi også haft en række møder i den aftalekreds, vi har haft, hvor man jo både har mulighed for at stille spørgsmål og også at tage den dialog med hinanden. Jeg synes sådan set, at der med lovforslaget her – vel vidende at det er komplekst, at det er svært stof, og at der er mange aktører, ligesom dengang vi lavede aftalen, som henvender sig – er behov for den dialog, som jeg også var inde på tidligere. Det ændrer bare ikke på, at lovforslaget implementerer den aftale, som vi blev enige om.

Kl. 10:50

Første næstformand (Leif Lahn Jensen):

Spørgeren.

Kl. 10:50

Theresa Scavenius (ALT):

Ja, og den uenighed kan vi så diskutere og snakke med folk om. Jeg synes, at den bedste måde at gøre det på jo er at spørge forskellige eksperter og have en lidt mere faktabaseret tilgang til politik, så det ikke handle om følelser og hvem, man lige har snakket med. Udfordringen er jo netop også – hvis ordføreren snakker med nogen og oversælger det politiske lovgivningsarbejde, der er lavet her – at det er klart, at befolkningen har en forkert opfattelse af, hvad der foregår. Så mit spørgsmål er egentlig mere konkret: Hvordan definerer ordføreren greenwashing?

Kl. 10:50

Første næstformand (Leif Lahn Jensen):

Ordføreren.

Kl. 10:50

Lea Wermelin (S):

Det kan blive en meget spændende og lang debat. Jeg tror også, man skal passe på som politiker selv at tro, at man altid ligger inde med sandheden. Det er lidt det, der kommer fra Alternativets ordfører, nemlig at man har en eller anden form for patent på fakta. Nu sidder vi jo en hel aftalekreds af partier, hvor vi sådan set er enige om, at den lovgivning, som vi behandler her i dag, implementerer den politiske aftale, som vi lavede tilbage i 2020. Hvis Alternativet har et andet syn på det, står det jo partiet frit for – ligesom Enhedslisten har valgt – at træde ud. Det kan man jo også vælge at gøre.

Kl. 10:51

Første næstformand (Leif Lahn Jensen):

Så er det fru Signe Munk.

Kl. 10:51

Signe Munk (SF):

Tak for talen til ordføreren. Jeg kunne godt tænke mig at slå ned på to væsentlige punkter, jeg synes der er i det her lovforslag. For det er jo ingen hemmelighed, at der løbende har været rejst kritikpunkter, og det har vi jo faktisk diskuteret i forligskredsen, nærmest siden dengang vi diskuterede aftalen. En del af det er det med de strandede omkostninger, og man må jo sige, at der er et vidt spænd mellem, hvad ministeriet både dengang og i dag vurderede der ville være af strandede omkostninger, og det, man så ser at Dansk Affaldsforening vurderer. Og jeg skal ikke kunne sige, hvor sandheden ligger i dag, men spændet er godt nok vidt, og derfor ville jeg bare høre ordføreren, om det nu er ordførerens sådan klare vurdering, at vi jo nok skal bruge det håndtag, vi netop lavede i affaldsaftalen, om at hæve det beløb, ganske enkelt fordi det ser urealistisk ud at kunne dække de strandede omkostninger med de 200 mio. kr., der ligger i dag.

Det andet, jeg gerne vil spørge ordføreren til, er den paragraf, der hedder § 50 b, i forhold til godkendelse af ny affaldskapacitet, altså om ordføreren bakker op om, at det skal indføres i lovgivningen igen.

Kl. 10:52

Første næstformand (Leif Lahn Jensen):

Ordføreren.

Kl. 10:52

Lea Wermelin (S):

Tak for spørgsmålet. Det er jo rigtigt, at der har været forskellige dialoger undervejs, helt tilbage fra da vi besluttede aftalen, og at der også har været forsøgt en model med KL osv. Så der er jo en lang historik, som går forud, og jeg synes også, det er vigtigt, at vi kan tale om de ting.

I forhold til de strandede omkostninger er jeg selv glad for, at vi har det værktøj til at sige, at okay, der er lidt forskellige bud på, hvilke anlæg der vil lukke, og også den regning, der så kan følge med i forhold til de strandede omkostninger. Så jeg tror bare heller ikke, at jeg har forudsætninger for at komme med et andet fagligt bud end det, som ministeriet er kommet med. Det er det bedste bud, vi har, og derfor må man jo sige, at vi som partier må forpligte hinanden på, præcis som der står i aftalen, at vi, hvis det viser sig at være anderledes, så må mødes og håndtere den del i aftalekredsen.

Så i forhold til § 50 b synes jeg det er et godt ændringsforslag, der er lagt op til fra ministeriets side, hvor man har en forskel mellem eksisterende kapacitet og ny kapacitet, som er det, jeg tænker at ordføreren spørger ind til.

Kl. 10:53

Første næstformand (Leif Lahn Jensen):

Spørgeren.

Kl. 10:53

Signe Munk (SF):

Det er det netop, fordi det jo har været vigtigt for SF at sikre, at den del igen kom tilbage i lovgivningen. Desværre lå det ikke i det første udkast, men jeg er glad for, at ordføreren er enig i, at det er vigtigt, at det kommer tilbage. For det er jo en del af styrbarheden i forhold til den kapacitetstilpasning, vi gerne vil have.

Så tror jeg jo bare, at vi må håndtere det med de strandede omkostninger med flere penge. Så hvis ordføreren kan blive endnu mere præcis på det, vil jeg bare høre, om ordføreren vil bekræfte, at det at håndtere flere strandede omkostninger er at finde flere penge.

Kl. 10:54

Første næstformand (Leif Lahn Jensen):

Ordføreren.

Kl. 10:54

Lea Wermelin (S):

Det er jo klart, at det, vi har forpligtet hinanden på, er at komme tilbage i en situation, hvor vi ser på det skøn, som kommer fra ministeriet, og som vi fortsat står på, og hvor der også er andre aktører, der siger, at det kan være, at det beløb er højere – det er også det, vi hører fra nogle kommuner – og vi har forpligtet hinanden på at mødes. Det er jo den måde, vi politisk arbejder på, og det er også derfor, jeg synes, det er ganske fornuftigt at have en aftalekreds ligesom den her, hvor man har en mulighed for at løfte de vigtige ting, der må være, og hvor man også kigger hinanden i øjnene i forhold til det. Og det er et spørgsmål om økonomien, og det samme har jo så også været gældende for den her paragraf.

Kl. 10:54

Første næstformand (Leif Lahn Jensen):

Vi siger tak til ordføreren. Der er ikke yderligere korte bemærkninger. Den næste ordfører er fru Linea Søgaard-Lidell fra Venstre. Velkommen.

Kl. 10:54

(Ordfører)

Linea Søgaard-Lidell (V):

Tak for ordet. Vi ser frem mod en verden, hvor vi kommer til at bruge ressourcer og materialer bedre og igen og igen, og hvor affaldsmængderne til forbrænding derfor falder, og hvor vi i tiltagende grad har grønne teknologier, der kan levere vores energiforsyning. Det er grundlæggende en rigtig positiv udvikling.

I Danmark har affaldsforbrænding været et vigtigt element i vores varme- og energiforsyning, og det vil vi fortsat se, men samtidig går udviklingen bare mod mere genanvendelse og derfor også mindre affald til forbrænding. Samfundet har en kæmpe interesse i at skabe en mere cirkulær økonomi, hvor vi får mest muligt ud af den ressource, som affald jo er, og initiativerne i klimaplanen er vigtige skridt derhen, og det er også det, vi udmønter med det her lovforslag.

Virkeligheden er, at affaldssektoren og affaldsforbrændingen er en stor kilde til udledningen af drivhusgasser, og det skal vi selvfølgelig adressere politisk. Formålet med klimaplanen og derfor også dagens lovforslag er at sikre en grønnere og mere effektiv sektor til fordel for varmekunderne og at sikre, at kapaciteten på affaldsforbrændingen følger med, når affaldsmængderne i Danmark falder, og det kræver, at vi fremtidssikrer reguleringen. Det vurderes, at initiativerne i Klimaplanen for en grøn affaldssektor vil reducere udledningerne fra affaldsforbrændingen med 0,6 mio. t i 2030.

Konkurrenceudsættelsen skal grundlæggende bidrage til, at det fremover er de bedste og billigste anlæg, der behandler affaldet i Danmark, og derudover er det naturligvis en grundlæggende forudsætning, at anlæggene skal opfylde de relevante miljøkrav. Når vi skaber en konkurrence i sektoren, vil vi forvente at se aktørerne konkurrere om at sikre de bedste priser til gavn for forbrugerne. Jeg synes, det både er vigtigt og positivt, at vi i de kommende år løbende skal følge med udviklingen og også holde øje med, om kapaciteten falder, når mængden af dansk affald falder. Hvis udviklingen viser sig at afvige væsentligt fra forudsætningerne, skal vi selvfølgelig mødes igen for at se på nye muligheder for at sikre kapacitetsreduktionen.

For os har det desuden været vigtigt, at vi sikrer gode rammer for investeringer af CO2-fangstanlæg. Vi skal sikre rammevilkår, der styrker det økonomiske incitament til installation af CO2-fangstanlæg på de forbrændingsanlæg, hvor det giver mening, og jeg noterer mig også, at der er sat gang i nogle nye initiativer, der skal bidrage til at styrke rammerne og skabe en øget sikkerhed for markedsdrevne investeringer i CO2-fangstanlæg på forbrændingsanlægene, og det er også en proces, som vi kommer til at følge tæt.

Til slut vil jeg understrege, at hele formålet med klimaplanen og dermed også med dagens lovforslag er at sikre en grønnere og mere effektiv sektor til gavn for affalds- og varmekunderne, og vi kommer til at følge udviklingen tæt for at sikre, at det også bliver resultatet, og på den baggrund støtter vi lovforslaget. Tak for ordet.

Kl. 10:57

Første næstformand (Leif Lahn Jensen):

Tak. Der er et par korte bemærkninger. Den første er fra hr. Søren Egge Rasmussen.

Kl. 10:57

Søren Egge Rasmussen (EL):

Det der med ligesom at styre, at forbrændingskapaciteten går ned, er jo lidt svært, når man vil liberalisere det hele og vi har lovlige, godkendte anlæg stående derude, hvor man, hvis man har mindre affaldsmængder, kan importere mere. Det er jo sådan set dilemmaet i det.

Ordføreren siger, at man måske skal lave opfølgende forhandlinger for at reducere affaldskapaciteten endnu mere, og ja, det kan man jo godt have forhandlinger om, men det er jo lovlige anlæg, som står derude, og som man ikke bare kan lukke, medmindre det er ekspropriation.

Jeg kunne godt tænke mig at høre ordføreren, om ikke det er korrekt, at vi sådan set ikke har mulighed for at styre de importerede affaldsmængder, at på grund af at det i EU er en vare, som kan flyde hen over grænserne, kan vi sådan set ikke styre, hvor meget import vi har i fremtiden. Man kan godt i en aftale have skrevet nogle hensigter ned om, at man ønsker at gå den anden vej, men hvis der er nogen, der synes, at de har brug for importeret affald, så kan de hente det ind.

Kl. 10:58

Første næstformand (Leif Lahn Jensen):

Ordføreren.

Kl. 10:58

Linea Søgaard-Lidell (V):

Vi har jo en forventning om, at med det her forslag vil kapaciteten blive mindre, altså at der vil være anlæg, som lukker, når de skal foretage nye investeringer, fordi det ikke kan svare sig. Og når kapaciteten bliver mindre, vil importen, altså risikoen, hvis man kan kalde det det, for import og affald, også blive mindre. Jeg har selv siddet i EU-systemet og forhandlet transportforordningen for affald, og jeg mener grundlæggende, at affald skal behandles der, hvor det behandles mest effektivt.

Kl. 10:59

Første næstformand (Leif Lahn Jensen):

Spørgeren for sin sidste korte bemærkning.

Kl. 10:59

Søren Egge Rasmussen (EL):

Man kan mene alle mulige gode ting. Jeg synes også, at affald burde være en lokal ressource, at man forholdt sig til mest mulig genbrug, og at der så var afbrænding lokalt af det, der måtte være tilbage.

Jeg kunne godt tænke mig at høre ordføreren om, hvordan ordføreren ser på, at vi står over for, at der kan være en række kommuner, der faktisk mener, at det er ekspropriation, hvis man vedtager det her lovforslag, og dermed vil stille et krav over for Folketinget, som sådan set kan være meget større end de 200 mio. kr., som er afsat i aftalen. Gør det indtryk på ordføreren, at der er nogle borgmestre, bl.a. den konservative borgmester i Hørsholm, som truer med det her kampskridt?

Kl. 11:00

Første næstformand (Leif Lahn Jensen):

Ordføreren.

Kl. 11:00

Linea Søgaard-Lidell (V):

Ja, det er klart, at det gør indtryk. De oplysninger er kommet i dag, og det må vi jo drøfte i udvalgsbehandlingen. Men de faktiske, strandede omkostninger kommer til at komme an på, hvilke anlæg der lukkes, så det er måske en postgang for tidligt at drøfte det meget konkret nu.

Kl. 11:00

Fjerde næstformand (Karina Adsbøl):

Tak. Så er den næste spørger til en kort bemærkning fru Theresa Scavenius fra Alternativet. Værsgo.

Kl. 11:00

Theresa Scavenius (ALT):

Tak til ordføreren for den her smukke tale, der handler om alt muligt andet end det lovforslag, vi står over for. For ordføreren snakker om netop det her med miljø, klimatiltag og CO2-fangst, men som Enhedslisten også lige har påpeget, bliver det jo med den her liberalisering netop ikke muligt, og derudover er forventningen, at netop de anlæg med flest klimainvesteringer og miljøinvesteringer er lige præcis dem, der vil gå konkurs.

Så gider ordføreren forholde sig til den store diskrepans, der er mellem den smukke tale, som ordføreren holdt, og det konkrete lovforslag? Jeg kunne også spørge på en anden måde: Har ordføreren faktisk læst hele lovforslaget, og ved ordføreren, at det åbner op for mere import og også åbner op for nye anlæg? Det vil sige, at vi kan få endnu mere importeret affald, end vi har i forvejen.

Kl. 11:01

Fjerde næstformand (Karina Adsbøl):

Ordføreren.

Kl. 11:01

Linea Søgaard-Lidell (V):

Jeg er uenig i Alternativets udlægning og må også bare sige, at det jo er op til kommunerne. Altså, kommunerne har jo mulighed for at stille miljøkrav i deres udbud.

Kl. 11:01

Fjerde næstformand (Karina Adsbøl):

Spørgeren for sin anden korte bemærkning.

Kl. 11:01

Theresa Scavenius (ALT):

Jeg fornemmer lidt, at der er flere ordførere, der har lært, at de bare skal sige, at de er uenige med Alternativet, og så har man en løsning på det. Det her handler om nogle faktuelle ting. Gider ordføreren tage alvorligt, at det her er lovgivning for det her land? Det skal være i orden. Gider ordføreren forholde sig til, at det her ikke implementerer den politiske aftale, der handler om mindre import og mindre kapacitet? Det handler ikke om at være uenig med mig fra Alternativet; det handler om faktisk at forholde sig til det lovudkast, der ligger. Der står det ret ordret, at det kan føre til mere import og mere kapacitet.

Kl. 11:02

Fjerde næstformand (Karina Adsbøl):

Ordføreren.

Kl. 11:02

Linea Søgaard-Lidell (V):

Jeg kan forsikre Alternativets ordfører om, at jeg som ordfører for Venstre forholder mig til det lovforslag, der ligger, og at vi i Venstre også tager lovgivningen seriøst.

Kl. 11:02

Fjerde næstformand (Karina Adsbøl):

Så er det fru Signe Munk, Socialistisk Folkeparti. Værsgo.

Kl. 11:02

Signe Munk (SF):

Tak til ordføreren for talen. Jeg vil spørge lidt ind til miljøkrav i udbud. Der er jo bl.a. fra ARC blevet rejst en bekymring med hensyn til mulighederne for at stille øgede miljøkrav i forhold til den performance, man har i affaldsforbrændingsanlæggene. Det er jo ikke, fordi det ikke er godt, at BAT-kravene, altså kravene om, at der skal anvendes den bedste miljøteknologi til det givne anlæg, bliver hævet, men der skal stadig være mulighed for, at man som kommune, når man udbyder affaldet, kan stille nogle skarpe miljøkrav. Derfor er vi i SF optaget af to ting: Det ene er, at man i den udbudsskabelon, der bliver lagt frem, reelt har mulighed for at stilhed øgede miljø- og klimakrav, og derfor vil jeg høre, om ordføreren er enig i det. Det andet handler om at afsøge netop det, som ARC foreslår, nemlig om man isoleret set kan lave nogle affaldsforbrændingsafgifter på SOx og NOx, som man kan hæve.

Kl. 11:03

Fjerde næstformand (Karina Adsbøl):

Ordføreren.

Kl. 11:03

Linea Søgaard-Lidell (V):

Jeg er helt enig i, at det skal være muligt for kommunerne at stille miljøkrav i udbuddene. Hvad angår særlige afgifter på øvrig forurening, så kan jeg ikke give dig et klart svar nu.

Kl. 11:03

Fjerde næstformand (Karina Adsbøl):

Så er det spørgeren for anden korte bemærkning. Værsgo.

Kl. 11:03

Signe Munk (SF):

Det er fair nok endnu ikke at kunne give et klart svar på det sidste spørgsmål om, hvorvidt man skal gøre det eller ej. Det, jeg godt kunne tænke mig at høre ordføreren, var, om ordføreren vil bakke op om, at vi får det undersøgt, altså sætter Skatteministeriet i gang med at kigge på, om det er muligt isoleret set at hæve afgifterne for svovl og NOx i forhold til affaldsforbrændingsanlæggene, for at se på det som endnu et miljøredskab.

Kl. 11:03

Fjerde næstformand (Karina Adsbøl):

Ordføreren.

Kl. 11:03

Linea Søgaard-Lidell (V):

Jamen jeg er interesseret i, at vi sørger for, at vi ikke har en større luftforurening, end vi behøver. Hvordan det skal undersøges, må vi drøfte på et andet tidspunkt.

Kl. 11:04

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre i ordførerrækken til fru Karin Liltorp fra Moderaterne. Værsgo.

Kl. 11:04

(Ordfører)

Karin Liltorp (M):

Tak for ordet. Det her lovforslag er indtil videre det klimaforslag, der i min tid i Folketinget har været mest debat om, og jeg tror efterhånden, at de fleste sten har været vendt op til flere gange. Det skyldes selvfølgelig, at det er et kompliceret område. I Moderaterne mener vi overordnet, at lovforslaget tilgodeser den vigtigste aktør, nemlig klimaet. Som allerede sagt flere gange er lovforslaget baseret på et forlig indgået tidligere mellem mange af Folketingets partier. Målet er klart: Vi ønsker at reducere affaldsforbrændingen i Danmark og dermed også at nedsætte CO2-udledningen. Jeg behøver nok ikke at uddybe, hvorfor vi ønsker os mindre affald. Vi har en bunden opgave i at sikre, at vi ikke laver unødige afbrændinger og slet ikke af materialer, der kunne have været anvendt et andet sted.

Det har tidligere været forsøgt at lægge opgaven ud til kommunerne, men uden succes. De fleste husker nok dødslisten. Derfor er denne model med en liberalisering af værkerne valgt. Og ja, nogle af de værker, der brænder affald af i dag, må sandsynligvis lukke, og dem, der kommer til at lukke, er dem, der klarer sig dårligst i forhold til de betingelser, de er blevet givet. Kravene til værkerne er nemlig centrale, både med hensyn til økonomi og miljø. Vi ved selvfølgelig ikke endnu, hvilke værker der vil lukke, fordi der er elementer og hensyn i forhold til hvert enkelt værk, vi ikke kender til endnu. Netop usikkerheden om, hvilke værker der skal lukke, har ført til en del opmærksomhed. Ifølge branchen kan denne usikkerhed potentielt føre til, at det enkelte værk ikke tør at lave de rigtige investeringer, bl.a. i CO2-fangst, som forventes at være en nødvendighed for fremtidens anlæg. Disse bekymringer har regeringen taget meget alvorligt og har derfor i sammenhæng med nærværende lov sørget for at fremrykke arbejdet med at skabe klare rammer for CO2-fangst fra 2024 til 2023.

Vores embedsværk har lavet beregninger på, hvad lovforslaget får af indvirkning på vores CO2-udledning, og man er kommet frem til, at det kan reducere udledningen med ca. 0,6 mio. t i 2030. På samme måde, som når man spår om fremtiden, er det her tal behæftet med usikkerhed, men det er deres bedste bud. Reduktionen skyldes bl.a., at vi på nationalt plan sorterer mere og mere, hvilket giver en naturlig nedgang i mængden af affald. Desuden vil den øgede konkurrence betyde, at de mindre gode værker vil lukke, og derfor bliver den overordnede kapacitet forventeligt lavere end i dag. Der vil derfor ikke være grundlag for at brænde udenlandsk affald af. Især den mindskede import vil bidrage til, at vi får reduceret den samlede udledning. Hvis det mod forventning ikke fører til den forventede reduktion, vil aftalepartierne se på andre virkemidler, der kan få bragt affaldsmængden ned.

Kommunerne har udtrykt bekymring for, at lukkede værker vil føre til et stort underskud, og det har vi også allerede haft oppe et par gange i dag, og derfor er der afsat en pulje, der kan dække op til 70 pct. af kommunernes strandede omkostninger. De faktisk strandede omkostninger vil afhænge af, hvilke konkrete anlæg der lukker, og i hvilket omfang anlæggene kan afvikle deres gæld inden nedlukning. På trods af kompleksiteten på området mener vi i Moderaterne, at dette er et skridt i den rigtige retning i forhold til at begrænse afbrænding af affald og dermed reducere udledningen af CO2. Derfor støtter vi op om forslaget.

Kl. 11:07

Fjerde næstformand (Karina Adsbøl):

Tak til ordføreren. Der er nogle korte bemærkninger, og den første er til hr. Søren Egge Rasmussen, Enhedslisten. Værsgo.

Kl. 11:07

Søren Egge Rasmussen (EL):

Det handler om, hvad man sådan tror at det her lovforslag kommer til at medføre. Nu har vi hørt flere gange, at man tror, at det ikke kommer til at medføre øget import af affald. Det svarer lidt til, at man havde et forlig om, at nu skulle vi drikke mindre i Danmark, og at øl så stadig væk var langt billigere i Tyskland, og så troede man, at der ikke var nogen, der tog til Tyskland for at købe øl dernede og dermed holde nogle gode fester.

Altså, jeg kan godt forstå, at hvis vi var i den situation, hvor vi havde lukkede grænser med hensyn til import, så ville det her lovforslag medføre, at man på sigt kom til at brænde mindre affald af i Danmark. Men vi har altså EU, som betragter affald fra EU som en vare, som frit kan handles hen over grænser, og det her lovforslag forhindrer jo ikke det. Kan ordføreren ikke se, at realiteterne er, at det ikke kan siges med sikkerhed, om det her lovforslag medfører øget import? Det vil jo sådan set være affaldspriser og affaldsforbrændingspriser, der kommer til at afgøre det og ikke et flertal i Folketinget.

Kl. 11:09

Fjerde næstformand (Karina Adsbøl):

Ordføreren.

Kl. 11:09

Karin Liltorp (M):

Ordføreren her kan sige med stor sikkerhed, at det er svært at spå om fremtiden, men at embedsmændenes bedste vurderinger er, at det vil gå i den her retning. Og det vil det jo bl.a., fordi man antager, at det ikke er rentabelt at transportere affald på tværs af grænser, og fordi vi får den øgede konkurrence i Danmark, som naturligt vil føre til lukning af værkerne. Og netop fordi man ved – og det er de meget åbne om i deres beregninger – at det er et svært område, fordi man jo ikke har nogen præcedens på området, så er man jo åbne om, at der selvfølgelig er nogle usikkerheder. Men det er deres bedste bud på det, og det er deres måde at beregne det på. Men de er åbne om usikkerheden, og det er jo også derfor, vi  har indført den der ekstra aktion, så hvis det ikke går i den retning, man forventer, bliver man nødt til at kigge på yderligere greb, man kan tage fat i for ligesom at få opfyldt målet.

Kl. 11:09

Fjerde næstformand (Karina Adsbøl):

Spørgeren for sin anden korte bemærkning. Værsgo.

Kl. 11:09

Søren Egge Rasmussen (EL):

Affald kan sejles. Altså, vi er ude i noget, hvor man kan flytte store mængder, sandsynligvis på en billig måde, og få det ind til nogle affaldsforbrændingsanlæg, som ligger tæt på havne.

I forhold til de der antagelser om, hvad der vil ske, og at man så regner CO2-effekten ud i 2030, vil jeg sige, at jeg synes det underlødigt i den her sag, at man ikke kan se problemets størrelse, for det er der, og det er stort. Så jeg er ikke enig med ordføreren i de der bud om, at de importerede mængder vil falde – den holder ikke.

Kl. 11:10

Fjerde næstformand (Karina Adsbøl):

Ordføreren.

Kl. 11:10

Karin Liltorp (M):

Nej, men så kunne jeg jo sige nu, at så må vi se, hvem der får ret. For det er jo nogle faglige antagelser om, hvordan man forventer det vil udvikle sig. Og jeg håber også, at spørgeren vil give mig ret i, at hvis man lukker værker – og de kommer til at lukke – så vil vi have mindre kapacitet til de her afbrændinger, og alene af den grund vil vi få mindre afbrænding. At der ikke i lovforslaget ligger et forbud mod import, har vi jo alle sammen været klar over helt fra starten, men derfor ligger der jo stadig væk nogle økonomiske betragtninger, i forhold til at det vil være mindre rentabelt at transportere affald fra Spanien til Danmark.

Kl. 11:11

Fjerde næstformand (Karina Adsbøl):

Tak. Den næste korte bemærkning er til fru Theresa Scavenius, Alternativet. Værsgo.

Kl. 11:11

Theresa Scavenius (ALT):

Tak til ordføreren for talen. Jeg er gået ind i politik for at få udryddet al den her politik, der er baseret på følelser, holdninger og mavefornemmelser. Jeg mener, at vi skal have faktabaseret politik, for at vi ligesom kan sandsynliggøre og dokumentere, hvad der foregår. Derfor har jeg bare et spørgsmål til ordføreren: Lytter ordføreren til de kritikpunkter, der kommer i løbet af den her debat, eller er man bare en loyal partisoldat ligesom de andre ordførere, som ligesom bare siger: Vi skal støtte op omkring det, vi er blevet bedt om?

Kl. 11:11

Fjerde næstformand (Karina Adsbøl):

Ordføreren.

Kl. 11:11

Karin Liltorp (M):

Tak for det. Nu tror jeg sjældent, jeg på den måde lader mig rive med af følelser, og jeg synes faktisk, der er meget data, der ligger til grund for det her. Jeg var jo så heldig at blive præsenteret for den meget fyldige gennemgang af de beregninger, der er lavet, de antagelser, der er lavet, i forhold til at se på, hvorfor man mener, at affaldsreduktionen kommer til at ske. Og nej, jeg kan ikke selv foretage de her beregninger, og det mener jeg måske heller ikke er mit job som politiker. Men jeg kan se, at antagelserne ser ud til at være korrekte – der er ikke nogen af dem, der på nogen måde få noget til at stritte i mig, når jeg kigger dem igennem. Og selvfølgelig lytter jeg til bekymringerne. Det ved jeg også at regeringen har gjort, og det er jo derfor, man f.eks. har taget yderligere tiltag i brug, f.eks. i forhold til det her med, at rammerne for CO2-lagring skulle være på plads, så man faktisk undgår, at værkerne kommer i en usikker situation.

Kl. 11:12

Fjerde næstformand (Karina Adsbøl):

Spørgerens anden korte bemærkning. Værsgo.

Kl. 11:12

Theresa Scavenius (ALT):

Det drejer sig faktisk om de her mindre, gode anlæg, som ordføreren sagde sandsynligvis ville blive lukket. Udfordringen er jo, at de her gode anlæg, der skal lukkes, sandsynligvis er dem, der er de mest miljøvenlige. Og i forhold til det der med CO2-fangst er der jo det her med, at det jo netop, når vi har liberaliseret marked, er EU-lovgivning, der gælder, og det vil sige, at så kan vi ikke lave danske regler for, hvordan vi kan hæve miljø- eller klimakravene.

Så kan ordføreren forholde sig til, at lige præcis det værktøj, der bliver brugt lige her med liberaliseringen, gør, at vi fremadrettet ikke har mulighed for at sætte særlig grønne krav til den her sektor?

Kl. 11:13

Fjerde næstformand (Karina Adsbøl):

Ordføreren.

Kl. 11:13

Karin Liltorp (M):

Nu ved jeg ikke, hvad antagelsen om, at det er de mest miljørigtige værker, der kommer til at lukke, er baseret på. For det ligger der bestemt ikke i intentionerne, og jeg ser heller ikke, at der er noget, der fremmer det, for der kommer jo faktisk til at være meget strenge miljøkrav til affaldsforbrænding. Så hvorfor det skulle hænge sammen på den måde, har jeg nok umiddelbart svært ved at se.

Kl. 11:13

Fjerde næstformand (Karina Adsbøl):

Så er det Kim Edberg Andersen, Nye Borgerlige. Værsgo.

Kl. 11:13

Kim Edberg Andersen (NB):

Tak for det. Nu har jeg så hørt på ordførere fra alle regeringspartier, der har stået heroppe, og jeg har tænkt, at jeg bare bider det i mig, at jeg lader som ingenting. Virkeligheden er jo dybest set, at affaldet bliver brændt af – det gør den – så hvad hjælper det her på CO2-regnskabet? Lige nu bliver den brændt af i Danmark i stedet for i Polen, men det ændrer ikke på noget med import. Affaldet bliver brændt af.

Hvis vi nu tager den her super mavefornemmelse med, at vi skal redde Danmark i Danmark for klimaets skyld, kan ordføreren så ikke fortælle mig, om det ikke, ud over at vi ikke kan stoppe det der import, er mest sandsynligt, at de værker, der lukker, bliver værker ude i de mindst befolkede områder, altså dem, der brænder alt affaldet af ude i Aars og Nørager. Er det ikke dem, der kommer til at lukke, og ikke Amagerforbrændingen, som er topmoderne? Vil ordføreren ikke lige klarificere over for mig, som ikke er så klog og fra landet, hvad vi skal få varmen af?

Kl. 11:14

Fjerde næstformand (Karina Adsbøl):

Ordføreren.

Kl. 11:14

Karin Liltorp (M):

Jeg kan forsikre ordføreren om, at det her ikke kommer til at påvirke forsyningssikkerheden. Den vurdering har man lavet. Om det bliver værkerne ude i de små kommuner, der kommer til at lukke, kan jeg jo af gode grunde ikke stå her og vurdere. Det kan være lige så rentabelt at have et værk i Aars som i København. Den vurdering kan jeg jo ikke lave. Jeg kan kun sige, at det ikke kommer til at skade forsyningssikkerheden, og den vurdering er selvfølgelig indeholdt i det, for det må det jo ikke.

Kl. 11:15

Fjerde næstformand (Karina Adsbøl):

Spørgeren for sin anden korte bemærkning. Værsgo.

Kl. 11:15

Kim Edberg Andersen (NB):

Det er jo der, hvor virkeligheden lige pludselig rammer Christiansborg. For virkeligheden er jo, at fjernvarme bliver leveret i rør, og hvis du lukker et forbrændingsværk i Aars, skal vi til at lave et rør fra Aalborg for at få varmen ude hos os. Det er jo der, hvor det her hopper fuldstændig af for mig. Jeg er fuldstændig enig med fru Theresa Scavenius, men det er nogle andre argumenter, i, at det her er vanvittigt. Det her lovforslag er sådan noget feel good-noget, som jeg overhovedet ikke kan se noget i.

Hele retorikken, der er her, er, at vi skal have lukket dem, der ikke er effektive, og det er de små; det vil det være. Så hvordan vil I sikre forsyningssikkerheden? Hvem skal betale for, at varmen i Aars skal komme fra Aalborg i stedet for?

Kl. 11:15

Fjerde næstformand (Karina Adsbøl):

Tak. Ordføreren.

Kl. 11:15

Karin Liltorp (M):

Den tekniske redegørelse for, hvordan forsyningssikkerheden bliver opretholdt, kan jeg jo ikke komme med her, for igen: Jeg er kun politiker og ikke tekniker. Men jeg kan love for, at det er taget med i betragtningen, når man har lavet det her forslag, at der ikke er noget på spil i den forbindelse. Mere kan jeg vel ikke sige til den del af det.

At det absolut skulle være de små værker, ordføreren nævner, der skulle lukke, ser jeg heller ikke noget belæg for at sige. Den analyse kommer jo først på et senere tidspunkt.

Kl. 11:16

Fjerde næstformand (Karina Adsbøl):

Tak. Så er der en kort bemærkning til hr. Peter Kofod, Dansk Folkeparti. Værsgo.

Kl. 11:16

Peter Kofod (DF):

Tak for det. Det er en syret oplevelse at stå i Folketingssalen og kunne sige i en diskussion om klima, at man er enig med Nye Borgerlige og Alternativet samtidig. Det er en meget ny oplevelse, vil jeg sige. Men jeg synes jo, det her lovforslag har det problem, at det skriger religion. Altså, det skriger religion: »Vi gør det for at føle os godt tilpas og godt til mode«. Mens man ude i verden, og det er meget forkert, hælder affald i floder eller graver det ned eller brænder det af i rustne olietønder og alt muligt andet, har vi i det her lille land, hvor vi udleder, som jeg forstår det, 1 promille af alle drivhusgasser i hele verden, travlt med at gøre alt muligt, fordi vi tror, at vi redder verden – fordi det er religion. Og det bryder jeg mig ikke om.

Kl. 11:17

Fjerde næstformand (Karina Adsbøl):

Ordføreren.

Kl. 11:17

Karin Liltorp (M):

Jeg er glad for, at ordføreren har den glædelige oplevelse at føle sig forenet med Alternativet. Men ud over det, vil jeg sige, at én ting er, at man altid kan forholde sig til resten af verden og sige: Det batter ikke noget overhovedet. Men faktum er stadig væk, at vi i Danmark dybest set er nogle svin, når det kommer til udledning af affald, og at vi også i Danmark skal nedsætte vores affaldsudledning. Det ligger der ligesom også i lovforslaget, nemlig en forventning om, at vi i Danmark skal begynde at sortere mere og genbruge mere. Og der nytter det jo ikke noget at sige: Jamen de gør det alligevel ikke i Indien. Det hjælper ikke på forhånd i Danmark. Vi skal også gøre noget, for vi er bestemt ikke gode på det område.

Kl. 11:17

Fjerde næstformand (Karina Adsbøl):

Spørgeren for anden korte bemærkning. Værsgo.

Kl. 11:17

Peter Kofod (DF):

Jeg mener ikke, at Danmark og danskerne er nogle svin, hvis det var det, der blev sagt fra talerstolen. Det er jeg meget uenig i. Jeg betragter danskerne som nogle, der rydder op efter sig selv. Hvis noget er svinsk, så er det vel at hælde affald i floder eksempelvis, så det ender ude i verdenshavene og ender på vores middagstallerkener og påvirker kommende generationer. Det er vi vel enige om er det, det er noget svineri.

Men lige præcis det der med at stå på Folketingets talerstol og sige, at danskerne er nogle svin, er jo det, der er hele religionen i det. Det er jo det, der er det skøre i det. En gang imellem kunne jeg godt ønske, at man bare sådan kiggede lidt på den verden, man var en del af, i stedet for at tro, at man kan løse det hele. Jeg vil gerne tage skarp afstand fra det, ordføreren sagde.

Kl. 11:18

Fjerde næstformand (Karina Adsbøl):

Så er det ordføreren.

Kl. 11:18

Karin Liltorp (M):

Ja, og det tager jeg også allerede selv skarpt afstand fra. Der kunne jeg godt mærke at jeg blev fanget på det forkerte ben, for det mener jeg ikke. Jeg mener, at vi danskere udleder rigtig meget affald, og at vi næsten har verdensrekord i udledning af affald, og det skal vi lave om på. Så derfor beklager jeg meget mit ordvalg, men faktum er, at vi i Danmark skal se på, hvor meget affald vi udleder, og at det skal nedbringes.

Kl. 11:18

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken, som er fru Signe Munk, Socialistisk Folkeparti. Værsgo.

Kl. 11:19

(Ordfører)

Signe Munk (SF):

Tak for ordet, formand. Lovforslaget, der ligger her, er en del af en større aftale, faktisk en aftale for vandsektoren, som SF er en del af. Jeg tror, at først skal man slå fast, at der ikke er nogen nem vej til at nedbringe affaldsforbrændingskapaciteten i Danmark. Det er heller ikke nogen hemmelighed, at SF kæmpede hårdt for og fik igennem i forhandlingerne, at vi først skulle prøve en model, hvor KL lavede en lukkeliste. Den fik så senere det lidt mindre flatterende navn dødslisten, og den kom også frem, men desværre lykkedes det ikke at få en model, der var troværdighed omkring. Og så var kompromiset i aftalen, sort på hvidt, at så skulle man prøve konkurrencemodellen. Det er en del af et kompromis, en stor aftale, som SF er en del af, og vi står ved det, men det her lovforslag er den svære del af kompromiset for SF.

Det er en stor aftale, og der er vanvittig mange gode tiltag i den, dels om mere genanvendelse, og det, danskerne i gang med lige nu, er at udsortere i ti fraktioner, som skal give mere genanvendelse og mindre afbrænding af affald. Det drejer sig om udsortering af plast, arbejde med en ja tak-ordning, klima- og miljøkrav til vandsektoren – der er mange gode tiltag. I forhold til det konkrete lovforslag var SF optaget af, at når man laver en konkurrencemodel, skulle der være majoritetsejerskab for kommunerne som minimum i affaldsforbrændingsanlæggene. Samtidig var vi også optaget af, at der blev sikret et håndtag til at kunne sikre flere penge til at dække strandede omkostninger. For allerede dengang, da aftalen blev lavet, var det en væsentlig del af diskussionen, hvad det realistiske gældsefterslæb ville være, når affaldsforbrændingsanlæggene lukkede. Samtidig er det forhold, at der stadig er statslig styring ved etablering af nye anlæg også centralt for SF, og derfor er jeg glad for, at vi har fået hele aftalekredsen og i særdeleshed ministeren med på at stille et ændringsforslag til loven, som netop sikrer det for nye anlæg.

Der er rejst en del bekymringer i forhold til den her model. I SF tager vi bekymringerne alvorligt og arbejder med dem. Det ene gælder puljen til strandede omkostninger og som jeg allerede har nævnt, må man sige, at det spænd, der ligger fra ministeriets vurderinger til Dansk Affaldsforenings vurderinger er så vidt, at jeg allerede nu kan sige, at SF i hvert fald er klar til at finde flere penge, og vi erkender, at det kommer vi også til.

Så er der den del, som bl.a. Concito har rejst, nemlig at der skal skabes bedre vilkår for at etablere CO2-fangst på de danske affaldsforbrændingsanlæg. Det har vi også været optaget af at arbejde med, og derfor er jeg glad for, at vi nu har fået lavet en sideaftale til det her lovforslag, som netop sørger for at få afdækket alt det, der er inde i maven af at etablere CO2-fangst, som både handler om frisætning af biogent affald, som handler om, om man kan have CO2-fangst i den store hovedforretning eller i et sideselskab, alt muligt, så vi i løbet af i år kan få truffet en beslutning om, hvordan vi skaber bedre betingelser for CO2-fangst i affaldsforbrændingsanlæggene. Jeg tror, vi skal derhen, hvor vi stiller det som et krav.

Så er der bekymringen omkring importeret affald, og det er jo Klimaministeriets vurdering, at importen af affald vil falde, men det er der blevet rejst en del kritik af, og derfor er det jo fuldstændig væsentligt, at der står i aftalen, at vi skal følge mængden af importeret affald, og at vi jo skal ende med at have bragt kapaciteten ned. Desuden har ARC i særdeleshed rejst en bekymring for miljøkrav, og derfor er det vigtigt for SF, at der i de udbud, der bliver lavet for kommunerne, kommer klare retningslinjer for, hvordan man stiller miljø- og klimakrav, og at vi også får undersøgt, om vi kan bruge højere afgifter som et redskab i det arbejde.

Grundlæggende tror jeg ikke, at det her lovforslag kan stå alene, og det tror jeg ikke der er nogen der mener i den her sag her, og derfor vil det, som det hele tiden har været, være SF's opgave i den her aftalekreds at arbejde med de forbedringer, der skal til, og det tror jeg faktisk også der er brug for.

Kl. 11:23

Fjerde næstformand (Karina Adsbøl):

Tak til ordføreren. Der er en kort bemærkning til fru Theresa Scavenius, Alternativet. Værsgo.

Kl. 11:23

Theresa Scavenius (ALT):

Tak til ordføreren. Ordføreren nævner det her med at gå på kompromis, og det er vel sandsynligvis en meget præcis analyse af, hvad der foregår lige i øjeblikket. Mit spørgsmål er lidt, hvor meget SF så er villig til at gå på kompromis? For det her er jo lige præcis en aftale, som både går ud over miljø, klima og kommunernes økonomi. Hvad har SF fået som gengæld for det, i forhold til at det er så voldsomme ting, det her lovforslag kaster under bussen?

Kl. 11:24

Fjerde næstformand (Karina Adsbøl):

Ordføreren.

Kl. 11:24

Signe Munk (SF):

Først kan man overordnet sige, at Folketingets partier jo arbejder forskelligt i forhold til at indgå i aftaler eller ej. Den her aftale er Alternativet jo også en del af. Alternativet var med i forhandlingerne og skrev under på aftalen, som ligger.

Jeg tror ikke, der er nogen nem vej til at reducere forbrændingskapaciteten i Danmark. Det var heller ikke, fordi det var uproblematisk at få KL til at lave en lukkeliste. Det her synes jeg er en model, der er sværere, så det er jo et kompromis inde i maven af det.

Jeg synes, der er vildt mange gode og vigtige tiltag i den store aftale, som jo dels handler om meget mere genanvendelse, dels handler om, at man skal udsortere plast, som jo er det, der skaber CO2-udledningen, og der er vigtige tiltag, der skal gøres i forhold til vandsektoren osv. Der er jo både opfølgning, og der er også noget i forhold til at få nye tiltag fulgt til dørs. Det er et samlet hele, og man må jo bare konstatere, at Alternativet også skrev under på det samlede hele, da de indgik den aftale, som lovforslaget jo udspringer af.

Kl. 11:25

Fjerde næstformand (Karina Adsbøl):

Spørgeren for sin anden korte bemærkning. Værsgo.

Kl. 11:25

Theresa Scavenius (ALT):

Præcis, og ordføreren taler jo smukt om den politiske aftale og alle de fine initiativer, der er i det, og dem står vi i Alternativet helt klart bag. Det, der er udfordringen, er, at det her lovforslag ikke implementerer den politiske aftale, men gør det modsatte. Jeg kan gentage det, som jeg har sagt over for nogle af de andre ordførere, at det jo handler om at skabe mindre import og mindre forbrændingskapacitet, hvor lovforslaget netop liberaliserer og gør det modsatte.

Så er den næste udfordring, at det er EU-retten, der gælder i forhold til det her internationale marked for affald, og det vil sige, at alle de tiltag, som senere hen skal komme, og som ordføreren taler for, faktisk sandsynligvis slet ikke vil være mulige, og at vi derfor ikke kan genoprette de klima- og miljømæssige hensyn, uden at vi skal gøre det gennem EU.

Kl. 11:25

Fjerde næstformand (Karina Adsbøl):

Ordføreren.

Kl. 11:25

Signe Munk (SF):

Jeg tror, at man først og fremmest lige skal se på, hvad det er for et øjebliksbillede, vi har nu. Vi har en overkapacitet i Danmark. Vi afbrænder importeret affald. Der er ikke i dag et forbud mod at importere affald, og det vil der heller ikke være fremadrettet.

Så kan man sige, i forhold til om det her lovforslag udspringer af den aftale, der er lavet, at det må være ret tydeligt, at det gør det, for der står jo klart på, jeg tror faktisk, det er side 12 i aftalen, at der skal laves en konkurrenceudsættelse, som hviler på de elementer, der også er i lovforslaget. Det har jeg hele tiden haft nogle bekymringer omkring, og derfor ville jeg også hellere have, at det var KL, der pegede ud, hvilke selskaber der skulle lukke.

Kl. 11:26

Fjerde næstformand (Karina Adsbøl):

Tak. Så er der en kort bemærkning til hr. Søren Egge Rasmussen, Enhedslisten.

Kl. 11:26

Søren Egge Rasmussen (EL):

Jeg sidder også ærgrer mig over, at det ikke lykkedes med den der kontrollerede samfundsgavnlige nedlukning af nogle bestemte anlæg, og nu har man endda konstateret, at nogle af de anlæg, som man ellers troede ville lukke lige om lidt, alligevel ikke lukker. Det gælder f.eks. det i Svendborg, hvor man i stedet har lavet en aftale om at brænde videre indtil 2029. Så jeg synes virkelig, vi endt et forfærdelig dårligt sted.

Nu refererer ordføreren til, at man har fået forelagt nogle oplysninger om, at de importerede affaldsmængder vil falde. Jeg synes, det lyder meget mærkeligt, når man har affaldsanlæg, som sådan set ligger ved kajen, og hvor der kunne være nogle ret billige transportomkostninger. Kan ordføreren ikke se, at der er et kæmpe hul i den her aftale, altså at man ikke kan styre det importerede affald? Vi står jo over for, at hvis man virkelig ville styre noget af det her, skulle staten gå ind og købe nogle affaldsanlæg og lukke dem ned i morgen eller om 5 år, altså lave en kontrolleret nedlukning.

Jeg har svært ved at se, hvad det er for nogle løsninger, der skulle opstå, hvis de der affaldsmængder er stigende. Kan ordføreren ikke se, at man er endt et dårligt sted?

Kl. 11:27

Fjerde næstformand (Karina Adsbøl):

Ordføreren.

Kl. 11:27

Signe Munk (SF):

Først og fremmest er det min klare holdning, at med hensyn til den aftale, vi har lavet, om, at aftalen skal levere de CO2-reduktioner, som vil skrev under på, nemlig de 0,6 mio. t i 2030, så skal de realiseres, og det her lovforslag er jo et af de redskaber, der skal hjælpe os til at nå derhen. Det er stadig Klimaministeriets vurdering, at den her model vil levere det, men det skal jo følges tæt, for jeg deler Enhedslistens bekymringer om, hvorvidt den her model kan levere det.

I forhold til det her med import af affald, så skal man jo ind og kigge på, hvad der ligger bag de antagelser om, hvad en affaldspris vil være. Det er jo et stort sammensurium af først og fremmest den affaldspris, der er i hele EU, og så transportomkostninger. Der er jo lagt forudsætninger og beregninger frem ved udarbejdelsen af her lovforslag, og det jo dem, der ligger til grund for den samlede vurdering.

Kl. 11:28

Fjerde næstformand (Karina Adsbøl):

Spørgeren for sin anden korte bemærkning. Værsgo

Kl. 11:28

Søren Egge Rasmussen (EL):

Ordføreren var inde på, at de strandede omkostninger nok godt kunne blive på mere end 200 mio. kr., og var lidt åben for, at man skulle åbne pengekassen. Man kan så i Jyllands-Posten i dag se, at der er en kommune, hvor man siger, at man vil køre en sag med krav om en erstatning på 750 mio. kr. bare for et enkelt affaldsforbrændingsanlæg, hvis et flertal ikke ændrer lovforslaget. Det er jo så, fordi man mener, at det er grundlovsstridigt. Er ordføreren bekendt med via de forhandlinger, der har været på det seneste, at der er det her store problem, som står omtalt i side 39 i lovforslaget, om, at der kunne komme ekspropriationssager oven på det her?

Kl. 11:29

Fjerde næstformand (Karina Adsbøl):

Ordføreren.

Kl. 11:29

Signe Munk (SF):

Jeg har også læst den artikel, der var i Jyllands-Posten i dag, og man kan jo bare stilfærdigt konstatere, at bl.a. Norfors, som adresserer risikoen for ekspropriation, jo også var et anlæg, som blev foreslået lukket i den KL-model, som ordføreren også havde håbet blev til virkelighed. Det viser jo bare, at der godt nok er problemer, uanset hvilken måde man gør det på.

I forhold til det krav, de vil stille om at få fuld ekspropriation, så er de jo i deres fulde ret til at gøre det. Som jeg forstår vurderingen fra ministeriet, er det ikke forventningen, at det vil ske, men de er i deres fulde ret til at tage den retssag.

Kl. 11:29

Fjerde næstformand (Karina Adsbøl):

Tak. Der er ikke flere korte bemærkninger, så vi siger tak til ordføreren. Den næste i ordførerrækken er fru Lise Bech, Danmarksdemokraterne. Værsgo.

Kl. 11:29

(Ordfører)

Lise Bech (DD):

Tak, formand. Det her lovforslag vedrører en politisk aftale fra 2020, en aftale, som Danmarksdemokraterne jo af gode grunde ikke er med i, da vi først blev stiftet i 2022. Lovforslaget omhandler affaldssektorens bidrag til indfrielse af 70-procentsmålet i 2030 med mindre import af affald til forbrænding og en affaldsmængde reduceret med 30 pct. i 2030.

Det foreslås, at de eksisterende kommunalt ejede affaldsforbrændingsanlæg, som producerer elektricitet og varme, fremover skal drives i selskaber, hvor kommunerne har majoritetskontrol. Selskabsgørelsen skal være gennemført den 1. januar 2025, hvorefter anlæggene drives som kommercielle virksomheder, der frit kan konkurrere om affaldshåndteringen. Konkurrenceudsættelse skal sikre, at affaldet behandles, hvor det gøres mest miljørigtigt, bedst og billigst. Således får anlæggene ret til at generere et overskud og pålægges derved selskabsskat. Kommunerne får samtidig pligt til at sende behandlingen af husholdnings- og erhvervsaffald i udbud. Samtidig ophæves den kommunale anvisningspligt, så kommunerne ikke længere har ret til at anvise, hvor virksomhederne skal have behandlet deres affald.

Med lovforslaget indføres også en mulighed for tvunget debitorskifte for kommunerne, der skal minimere omkostningerne, når anlæggene omlægges til selskaber. Konkret får kommunerne mulighed for at kræve, at eksisterende lån overføres til det nyetablerede selskab uden kreditors samtykke. Men samtidig specificeres det, at kommunalbestyrelsen skal stille garanti for lånet, så kreditor ikke tvinges til at påtage sig en forøget risiko. Kommunerne kan også vælge at indfri lån frem for at overføre dem til et nyt selskab. Ligeledes, som der har været talt om tidligere her i dag, fastlægges der regler for en statslig pulje på 200 mio. kr. til kompensation af kommuner for op til 70 pct. af eventuelle strandede omkostninger i forbindelse med afvikling af anlæg.

Danmarksdemokraterne støtter intentionerne i den her aftale om, at affald skal håndteres på den mest miljørigtige, mest effektive og billigste måde, så vi minimerer unødvendig udledning og sikrer den billigste energi til danskerne. Dog ønsker vi i udvalgsbehandlingen at få lejlighed til at stille en række opklarende spørgsmål, herunder om de modstridende vurderinger af lovforslagets effekter, samt om man vil forcere lukningen af værker med senere regulering, hvis udviklingen ikke følger forventningerne. Og hvem skal så i givet fald betale regningen for det?

I høringssvarene bemærkes det også, at kommunerne i dag har lån, der ville kunne forventes at føre til strandede omkostninger på ca. 2,5 mia. kr., hvis udgangspunktet er, at forbrændingskapaciteten i sektoren reduceres med 30 pct. Regeringen afsætter 200 mio. kr. til kompensation, men har godt nok meldt ud, at man vil indkalde aftalekredsen til drøftelser om en forøgelse af puljen, men det er et kæmpe spænd, der ligger der. Og der er i det hele taget rigtig mange ting i høringssvarene, som jeg synes, vi bliver nødt til at få opklaret, inden vi ligesom kan sige ja eller nej til det her forslag. Og vi synes altså, at vi mangler svar på, om det her forslag kommer til at indebære en fremtidig regning til danskerne. Men vi ser frem til udvalgsbehandlingen. Tak for ordet.

Kl. 11:33

Fjerde næstformand (Karina Adsbøl):

Tak til ordføreren. Der er en kort bemærkning fra hr. Morten Messerschmidt, Dansk Folkeparti. Værsgo.

Kl. 11:33

Morten Messerschmidt (DF):

Først og fremmest tak til ordføreren for en minutiøs gennemgang af forslaget; det var meget værdsat. Vi er også meget bekymrede i Dansk Folkeparti for kreditors retsstilling i forhold til debitorskifte, og derfor vil jeg gerne høre, hvilke overvejelser man i Danmarksdemokraterne har gjort sig for at sikre kreditor, sådan at man ikke risikerer, at en debitor, der måske har en ringere tilbagebetalingsevne end den oprindelig debitor, bliver stillet ind i gældsforholdet til kreditor.

Kl. 11:34

Fjerde næstformand (Karina Adsbøl):

Så er det ordføreren. Værsgo.

Kl. 11:34

Lise Bech (DD):

Jamen det er jo det, der kan blive problemet med, at der er nogle af de her, der ikke har midlerne. Og derfor kan vi jo risikere, at nogle værker ikke klarer den.

Kl. 11:34

Fjerde næstformand (Karina Adsbøl):

Tak. Har hr. Morten Messerschmidt en anden kort bemærkning?

Kl. 11:34

Morten Messerschmidt (DF):

Jeg efterlyser, hvad det konkret er, Danmarksdemokraterne gerne vil stille ind for at sikre kreditor ved debitorskifte uden kreditors accept.

Kl. 11:34

Fjerde næstformand (Karina Adsbøl):

Ordføreren.

Kl. 11:34

Lise Bech (DD):

Vi synes, at vi skal tage det her i udvalgsbehandlingen. Det handler jo både om det her, men også om rigtig mange andre ting, der er nævnt i høringssvarene.

Kl. 11:34

Fjerde næstformand (Karina Adsbøl):

Tak. Så er der ikke flere korte bemærkninger. Vi siger tak til ordføreren. Den næste ordfører i rækken er hr. Steffen Frølund fra Liberal Alliance. Værsgo.

Kl. 11:34

(Ordfører)

Steffen W. Frølund (LA):

Tak for det, formand. Liberal Alliance er med i affaldsaftalen, og aftalen lægger op til en grønnere affaldssektor igennem mere udbud, mere liberalisering og mere konkurrenceudsættelse. Det er jo sød musik i en liberals ører. Dette lovforslag implementerer dele af disse tiltag. I aftalen står der, at kapaciteten på de danske forbrændingsanlæg skal nedbringes, så den passer til de danske affaldsmængder, der vil falde, når danskerne sorterer mere, så mere affald genanvendes. Det er ubetinget en god ting.

Den kapacitetsnedbringelse er genstand for en udvidet debat, kan jeg lytte mig til, og Liberal Alliance lytter selvfølgelig til, hvilke konsekvenser det vil have kommunalt. Men der er ingen tvivl om, at den bedste metode til at sikre, at det er den rigtige kapacitet, som forbliver, og den rigtige kapacitet, som forsvinder, er at lade konkurrence og frie markeder tale. Sådan er det alle steder, og sådan at det altid: Frie markeder allokerer ressourcer mere optimalt. At lukke arbitrære anlæg ned ved centralt dekret ville være meget, meget værre. At have for høj kapacitet strider jo også imod al logik, når affaldsmængderne nu engang vil falde.

Jeg har naturligvis også bemærket diskussionen om datagrundlag, og hvilke analyser man kan stole på. Beslutninger skal selvfølgelig tages efter godt købmandskab – et princip, jeg kan læse mig til at jeg deler med ministeren i andre sammenhænge – og de skal selvfølgelig tages på det bedst mulige datagrundlag. Her kan LA ikke andet end at lægge større vægt på ministeriets embedsværk, som helst upartisk skulle frembringe de vigtige data, så vi kan træffe de rigtige beslutninger, end vi kan tillægge de forskellige partsindlæg. Men de gør selvfølgelig alle sammen indtryk. Faglige og vidensbaserede diskussioner byder vi i Liberal Alliance altid velkommen. Derfor er jeg også glad for, at aftalen også indeholder nogle genbesøgsdele for det tilfælde, at datagrundlaget, vi står på, forandres.

Liberal Alliance er derfor loyale over for aftalen, som meget bredt er indgået på tværs af fløjene.

Kl. 11:36

Fjerde næstformand (Karina Adsbøl):

Tak til ordføreren. Der er en kort bemærkning til fru Theresa Scavenius, Alternativet. Værsgo.

Kl. 11:36

Theresa Scavenius (ALT):

Tak til ordføreren. Jeg noterer mig netop bare, at jeg tror, det her lovforslag passer godt til LA. Det, der kunne undre, er, hvorfor de røde-grønne partier er så glade, når LA er rigtig glad for det. Men du beskriver det jo meget præcist: Det her er liberalisering. Og hvis man er meget markedsideolog, synes man, det er et rigtig godt princip. Spørgsmålet er bare fra min stol, hvorvidt det kan føre til et større miljø- og klimahensyn, og det er så det, der er udfordringen: Det kan det ikke.

Mit spørgsmål drejer sig om, hvorvidt ordføreren er bekymret over den faglige diskussion og konflikt, der har været i ministeriet. Ordføreren siger, at ordføreren stoler på ministeriets tal. Men udfordringen her er jo lige præcis, hvorvidt vi kan det.

Kl. 11:37

Fjerde næstformand (Karina Adsbøl):

Ordføreren.

Kl. 11:37

Steffen W. Frølund (LA):

Tak for det. Jeg anerkender, at det selvfølgelig altid er genstand for diskussion, hvorvidt de tal, der bliver frembragt, er de rigtige eller ej. Men hvis der kommer ny viden på bordet, har ministeriets embedsværk i mine øjne en forpligtelse til at korrigere deres egne tal, såfremt de bliver klogere undervejs. Det har de valgt ikke at gøre, og det må så i mine øjne sige, at det er der, jeg skal lægge min tillid, og at de har vurderet, at det er sådan, verden ser ud. Og de kommer netop frem til, at det vil en grønnere løsning at gøre det på den her måde.

I forhold til hvordan venstrefløjen stiller sig til at liberalisere, er jeg da kun glad for, at de har lyst til at være med på det nogle gange. Det synes jeg er et godt træk fra dem.

Kl. 11:38

Fjerde næstformand (Karina Adsbøl):

Spørgeren for anden korte bemærkning. Værsgo.

Kl. 11:38

Theresa Scavenius (ALT):

Ja, det siger nok bare netop noget om, hvordan de politiske vinde er her i Folketinget, og det er jo fint.

Spørgsmålet er mere rettet mod det her med den faglige diskussion. For man kunne jo også, som jeg har indstillet til, faktisk sætte det her lovforslag på pause, indtil vi har fået mere styr på det. For problemet er jo netop, at det lige nu ser ud til at blive ført igennem her i Folketinget; det kommer ud i virkeligheden, og så er det virkeligheden, der skal møde alle de her problemer. Det synes jeg faktisk ikke vi kan være bekendt over for befolkningen.

Kl. 11:38

Fjerde næstformand (Karina Adsbøl):

Ordføreren.

Kl. 11:38

Steffen W. Frølund (LA):

Jeg anerkender og lytter til, at Alternativet ønsker sig et andet opgør med den data, der er frembragt fra ministeriets embedsværk, og det er ikke der, Liberal Alliance står. Vi stoler på det, der kommer frem der. Hvis de undervejs bliver klogere, har vi ventiler i aftalen, der gør, at vi skal genbesøge det og blive tilpasningsdygtige undervejs.

Kl. 11:38

Fjerde næstformand (Karina Adsbøl):

Tak. Så er det hr. Kim Edberg Andersen fra Nye Borgerlige. Værsgo.

Kl. 11:38

Kim Edberg Andersen (NB):

Tak for det. Hvad selve liberaliseringen og frigørelsen af markedet angår: Så langt er vi enige. Så er der bare den der med, at Liberal Alliance køber ind på, at det her skal give en CO2-reduktion. Det vil jeg meget gerne have forklaret, for lige nu kan det godt svare sig at importere affald. Så hvad er det, der skal gøre, at det lige om lidt ikke kan svare sig at importere affald, og at vi så får den reduktion? Det kan svare sig nu. Det bliver importeret nu, det bliver brændt nu. Og hvis ikke LA har så travlt med at være med i aftalen, at de måske glemmer markedet, så kan jeg ikke se, hvad det er, der skal gøre det dyrere. Så vil ordføreren for Liberal Alliance ikke lige fortælle mig, hvad det er, den her liberaliseringstanke gør, som overhovedet sikrer en form for CO2-reduktion?

Kl. 11:39

Fjerde næstformand (Karina Adsbøl):

Ordføreren.

Kl. 11:39

Steffen W. Frølund (LA):

Tak for det. Det er selvfølgelig, fordi at når man beregner det her, så har man nogle forudsætninger, der hedder, at kapacitetsudnyttelsen vil falde, og der vil man selvfølgelig ikke importere til et værk, der ikke længere står.

Kl. 11:39

Fjerde næstformand (Karina Adsbøl):

Spørgeren for den anden korte bemærkning. Værsgo.

Kl. 11:40

Kim Edberg Andersen (NB):

Men igen vil jeg vende tilbage til markedstanken. Hvis det kan svare sig nu med affald, hvorfor skal værket så ikke stå? Vi kan importere det, og det kan drives det nu. For det, der ligger i det her, er jo implicit, at vi skal til at have fjernet de her affaldsforbrændingsværker, og da man åbenbart ikke i regeringen har mod og mandshjerte til at gå ud og få folk til at lave mindre affald, så tænker man: Der kommer nok mindre affald, så vi kan lige så godt regulere det statsligt nu og så sikre os, at det ikke kan brændes af, og så bliver man jo tvunget til det, hvis man ikke skal dø af affald herhjemme. Og der er jeg noget imponeret over, at selv Liberal Alliance synes, at det er markedsvilkår. Det er det da vist ikke.

Kl. 11:40

Fjerde næstformand (Karina Adsbøl):

Tak. Så er det ordføreren.

Kl. 11:40

Steffen W. Frølund (LA):

Tak. Jamen i import er der jo også en anden side; der er jo også eksport. Og på den her måde bliver det det, som jeg tror lidt fornærmende er blevet døbt klimanationalisme, altså hvis man begynder at kigge så isoleret på det i dansk sammenhæng.

Det handler jo om at reducere affaldsmængderne på globalt plan. Om de bliver afbrændt i et dansk afbrændingsanlæg eller afbrændt i et tysk afbrændingsanlæg, er sådan set i sidste ende ikke så vigtigt for mig ud fra klimahensynet. Det vigtige er selvfølgelig, at vi reducerer affaldsmængderne.

Kl. 11:41

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken, som er fru Mona Juul fra Det Konservative Folkeparti. Værsgo.

Kl. 11:41

(Ordfører)

Mona Juul (KF):

Tak for ordet. Sjældent har vi haft et mere splittende og svært lovforslag, må man sige. Her troede jeg, at mere genanvendelse og mindre forbrænding faktisk var noget, der kunne samle Folketinget. Men det kan måske skyldes, at den bagvedliggende aftale har 3 år på bagen, og at mange ordførere – ja, heller ikke engang ministeren – ikke sad i forhandlingslokalet, dengang aftalen blev lavet.

Tiden har heller ikke just skabt forsoning, fornemmer man. Tværtimod er dem, der var imod fra starten, stadig væk imod, og særlig da KL opgav at lave en liste over anlæg, der skal lukke, hvorefter vi så ifølge aftalen skal liberalisere forbrændingssektoren, var der ikke mange roser. Den del har vi i Det Konservative Folkeparti nu ingen udfordringer med. Blot skal vi sikre, at de kommuner, der bliver ramt, ikke står med en kæmperegning efterfølgende. Den del ønsker vi i udvalgsbehandlingen bedre belyst.

Det er da rigtigt, at kommunernes likviditet de seneste 3 år er steget. Men vi har også en regering, der ofte har en tendens til at lægge flere opgaver over på kommunerne, og tingene skal selvfølgelig hænge sammen. Et sted, hvor det heller ikke helt hænger sammen, er der, hvor ministeriet siger én ting og en række organisationer siger noget andet, både om CO2-reduktioner og om import af affald, altså præcis det, som aftalen og dermed lovforslaget primært handler om.

Sammen med flere folketingspartier har jeg været med til at stille spørgsmål og lyttet til organisationer og kommuner, og vi har lavet høringer og meget mere. Jeg har lyttet mig til, at mange partier er skeptiske, bl.a. Enhedslisten og Alternativet. Enhedslisten har forladt aftalen. Jeg er i tvivl om, om Alternativet har, men jeg forestiller mig, at man gør det med de meldinger, der kommer her. Det gælder i særdeleshed også SF, hvis ordfører på ingen måde har lagt fingre imellem, når jeg i hvert fald har haft en dialog. Jeg synes jo heller ikke, at der er nogen af os, der på nogen måde har lagt fingre imellem i forhold til de udfordringer, vi mener der er med det her lovforslag.

Ministeriet vurderer, at en reduktion i kapacitet vil medføre en reduktion af importen på ca. 80 pct. i 2030, og at det medfører en CO2-reduktion på 0,6 millioner tons. Hvis det, som bl.a. Klimarådet og CONCITO siger, ikke holder vand, skal vi være det første parti til at kræve yderligere tiltag. Det skal der ikke herske nogen tvivl om. Det er også sådan, loven er strikket sammen.

Der har netop været en lang artikel i Zetland, hvor der sås tvivl om ministeriets ageren i forhold til klimafremskrivninger. Jeg skal på ingen måde være en, der pisker til den påstand, men blot opfordre ministeriet til at være ekstremt præcise, meget ærlige og meget imødekommende. Vi kan ikke og vil ikke acceptere nogen som helst form for politisering af embedsværket, naturligvis heller ikke i denne sal, for så når vi på ingen som helst måde vores hårdt tilkæmpede klimamål, og det skal vi.

Kl. 11:44

Fjerde næstformand (Karina Adsbøl):

Tak til ordføreren. Der er nogle korte bemærkninger. Den første er fra hr. Søren Egge Rasmussen, Enhedslisten. Værsgo.

Kl. 11:44

Søren Egge Rasmussen (EL):

Tak for en nuanceret tale og for at adressere det der med, at de strandede omkostninger godt kunne blive større end de 200 mio. kr., der er afsat. Jeg har også hørt det der argument om, at kommunerne jo har penge, og at det så ikke gør så meget, at de strandede omkostninger er større. Altså, helt ærlig, Københavns Kommune skal da ikke bruge sin kassebeholdning på en eller anden tåbelig beslutning truffet herinde i Folketinget. De skal lave klimasikring, velfærd osv. for borgerne.

Jeg kunne godt tænke mig at høre ordføreren om noget. For nu er det kommet frem i Jyllands-Posten i dag, at der er en konservativ borgmester oppe i Hørsholm, som adresserer, at hvis det her lovforslag bliver vedtaget, uden at man ændrer det, kommer der en sag, fordi det her er grundlovsstridigt, og så vil kommunerne sådan set køre den sag, og der vil så være et krav på 750 mio. kr. Er det en sag, der gør indtryk på De Konservative?

Kl. 11:44

Fjerde næstformand (Karina Adsbøl):

Ordføreren.

Kl. 11:45

Mona Juul (KF):

Det gør altid indtryk på en konservativ i Folketinget, når der er en af de dygtige borgmestre, der melder ud, at der er udfordringer med det her lovforslag.  Men det er ikke første gang, det bliver meldt ud af Konservative, Socialdemokratiet, Venstre, eller hvilke partier det nu er.

Jeg må igen bare sige, at det var KL – det havde vi en aftale om – der skulle finde ud af at lave reduktionerne. Det kunne man ikke finde ud af. Ergo er der lavet en liberalisering, og det bakker vi op om.

Kl. 11:45

Fjerde næstformand (Karina Adsbøl):

Spørgeren.

Kl. 11:45

Søren Egge Rasmussen (EL):

Jeg synes også, at det var rigtig ærgerligt, at vi ikke kom i mål med den del af aftalen, som kunne føre til en samfundsgavnlig nedlukning af affaldskapacitet.

Det, som Hørsholms borgmester er ude at sige, er, at hvis ikke de kører en sag, vil de risikere at have strandede omkostninger, som betyder, at skatten skal stige med 7-8 pct. Kommunen bliver altså straffet ved at skulle hæve skatten. Hvad tænker ordføreren om det?

Kl. 11:45

Fjerde næstformand (Karina Adsbøl):

Ordføreren.

Kl. 11:45

Mona Juul (KF):

Jeg tænker ikke, at regningen for det tiltag, som vi laver her, og som baserer sig på en klar aftale i forhold til at reducere CO2-udledningen, bare skal lande i en tilfældig kommune. Men der er heller ikke nogen tvivl om, at alle, der har været obs på det her siden aftalen og før aftalen, altså da vi første gang talte om det, må jo have haft nogle tanker om, hvordan de egentlig håndterer den her situation i deres kommune.

Som jeg mener at ordføreren fra SF nævnte, var det omtalte forbrændingsanlæg jo på KL's liste. Hvis man frygter, at liberaliseringen kommer til at koste det forbrændingsanlæg, kan jeg da godt, at man har det synspunkt. Det vil vi selvfølgelig forsøge at afhjælpe, så godt som vi kan. Det ligger i aftalen. Men det kan ikke være overraskende, at det bliver med de konsekvenser.

Kl. 11:46

Fjerde næstformand (Karina Adsbøl):

Tak. Så er det fru Theresa Scavenius, Alternativet. Værsgo.

Kl. 11:46

Theresa Scavenius (ALT):

Tak for en nuanceret og ærlig tale, som også fangede flere elementer i det. Mit spørgsmål går på det her med, at vi skal stole på ministeriets tal, og at hvis der er kritik, skal der lyttes til det. Er ordføreren opmærksom på, at det ikke er tilfældet, og at hvis man netop forsøger at rejse diskussionen, får man at vide, at det ikke er ønsket at have den diskussion? Selv om vi i Alternativet er en del forligskredsen, er vores bekymringer ikke blevet lyttet til. Derfor synes jeg, at jeg som forligskredspartner føler mig enormt dårligt behandlet. Som partner skulle man jo netop sige: Okay, vi lytter til kritikpunkterne og diskuterer dem. Men man har intet gjort.

Kl. 11:47

Fjerde næstformand (Karina Adsbøl):

Ordføreren.

Kl. 11:47

Mona Juul (KF):

Det kan jeg faktisk ikke genkende. Jeg synes, at ordføreren fra Alternativet har været med til at rejse en debat og sørge for, at der er nogle andre organisationer, der er kommet med nogle tal. Det har jeg selv haft gavn af. Jeg synes, at det er nyttigt, at vi har nogle, der upolitisk er med til at sikre, at de ting, vi laver i Folketinget, også er de rigtige ting. Men jeg tænker ikke, at det er, fordi der ikke er blevet lyttet til ordføreren. Altså, det er jo ikke sådan, at man, fordi man ikke får ret, ikke nødvendigvis er blevet lyttet til.

Kl. 11:48

Fjerde næstformand (Karina Adsbøl):

Spørgeren for sin anden korte bemærkning.

Kl. 11:48

Theresa Scavenius (ALT):

Det er rigtigt, at det lykkedes os at rejse den her eksterne debat i medierne, og det er jeg nemlig rigtig taknemlig for. For det her er jo et voldsomt lovforslag, som kommer til at have konsekvenser for alle mennesker i det her samfund. Så jeg er rigtig glad for, at folk bliver opmærksom på det.

Det, jeg taler om, er den interne diskussion. Det handler ikke om at få ret; det handler om at blive lyttet til og diskutere, og selv diskussion har man ikke ønsket. Men jeg har lige noget tid, jeg vil bruge på mit sidste spørgsmål. Ordføreren siger det her med, at der kunne være »yderligere tiltag« efter det her lovforslag. Er ordføreren opmærksom på, at mange ting ikke er mulige efterfølgende på grund af liberalisering, og at det er EU-retten, der gælder?

Kl. 11:48

Fjerde næstformand (Karina Adsbøl):

Ordføreren.

Kl. 11:48

Mona Juul (KF):

Jeg tror, at jeg som ordfører har vældig godt styr på det her lovforslag, for  at sige det ligeud. For jeg har arbejdet med det de sidste 3 år. Så jeg tror faktisk, at jeg har nogenlunde styr på, hvad der vender op og ned i det, og hvis jeg skulle misse noget af det, skal jeg være den første til at undskylde det. Jeg er bare nødt til at sige, at der er diskussion og der har været diskussion, og den fortsætter helt sikkert også med fru Theresa Scavenius.

Kl. 11:49

Fjerde næstformand (Karina Adsbøl):

Tak til ordføreren. Der er ikke flere korte bemærkninger. Så er det hr. Søren Egge Rasmussen som ordfører for Enhedslisten. Værsgo.

Kl. 11:49

(Ordfører)

Søren Egge Rasmussen (EL):

Tak. Så har vi endnu et kompliceret lovforslag, som skal jappes igennem Folketinget på en måned. Jeg vil sige, at jeg synes, vi har nogle helt urimelige arbejdsvilkår her i Folketinget, og at der indtil nu ikke har været lydhørhed over for at få det forbedret. Så er det sagt. Vi står her med 57 høringssvar, og den gennemgående sætning i høringsnotatet er, at høringssvarene ikke har givet anledning til justering af lovforslaget. Det bliver jo spændende at se, om et par udvalgsbehandlinger kan gøre, at der bliver ændret et komma. Jeg kan godt tvivle lidt på det.

Lovforslaget om liberalisering af affaldsområdet er på mange måder en katastrofe. Der er en overkapacitet på affaldsforbrændingsanlæggene i Danmark. Der var politisk bestilt en dødsliste over forbrændingsanlæg. KL skulle forsøge at lave en liste over, hvilke affaldsanlæg der skulle lukkes. Det var kontrollerede, samfundsgavnlige nedlukninger af anlæg i stedet for det liberale kaos, som loven nu bestiller. Øvelsen med KL lykkedes desværre ikke, og derfor trykkede Enhedslisten på den røde stopknap og forlod affaldsaftalen. Flertallet kørte videre i den blå skraldebil ad den liberaliserede vej og vil nu vedtage dette lovforslag.

I Danmark bør der kildesorteres langt mere affald. Affaldsmængderne til forbrænding skal nedbringes. Med det her lovforslag får vi jo ikke begrænset importen af affald. Jeg anerkender, at det sådan set ser ud, som om det nærmest er umuligt. Det er markedskræfterne i EU, som kommer til at afgøre, hvor affaldet håndteres. Vi har i Danmark en tradition for at være ret effektive til at brænde importeret affald af, og jeg kan ikke se, hvorfor det skulle blive anderledes med det her lovforslag.

Hvad skal man lokalt gøre, hvis man holder et udbud af affaldsindsamling og man mister den mængde affald, man normalt har haft? Lokalt er det måske noget, der giver en væsentlig del af fjernvarmeforsyningen. Tja, hvis man gerne vil have fjernvarme ud til forbrugerne, kan man jo importere noget affald. Så der ligger jo sådan set et incitament i det her: Hvis det er sådan, at man har en fjernvarme baseret på affald og har et miljømæssigt godkendt anlæg, og det har man jo, kan man køre videre på importeret affald. Affald er i EU en vare, og det kan frit flyde hen over landegrænserne.

I Klima-, Energi- og Forsyningsudvalget blev der holdt en minihøring om det her lovforslag, og det var en rigtig god høring. Meldingerne var jo ret klart, at det her lovforslag kan medføre mere import af affald, og at der ikke er nogen klimagevinst ved det. Klimarådet anbefaler, at der stoppes for import af affald i stedet for at satse på CO2-fangst. Det er jo så en holdning til noget, som det ikke er muligt at gennemføre på grund af EU.

Der er i kommunerne en meget stor bekymring over strandede omkostninger, når man skal lukke et affaldsforbrændingsanlæg. Lovforslaget her afsætter 200 mio. kr., men den samlede negative effekt for kommunerne kan jo blive mange milliarder. Derfor synes jeg, det er helt urimeligt, at man kun har afsat 200 mio. kr. fra start. Kommunerne står over for at skulle refinansiere anlæg, og der er udsigt til, at det vil fordyre fjernvarmen. Jeg synes ikke, det er godt nok beskrevet, om det er det, der bliver virkeligheden. Og hvad nu, hvis affaldsselskaber ikke vil acceptere, hvad loven pålægger affaldsselskaberne? Det er jo det, som er beskrevet i Jyllands-Posten i dag.

Er lovforslaget ekspropriation? I lovforslaget på side 39 står der:

»Det kan næppe på forhånd helt udelukkes, at konkurrenceudsættelsen under særlige omstændigheder kan ramme enkelte ejere af anlæg med en intensitet, så det kan få karakter af ekspropriation.«

Det er jo sådan set det, der står i loven, og grundloven gælder jo ikke kun for enkeltpersoner. Den gælder jo sådan set også for kommunerne, hvis det er sådan, at staten laver et overgreb på en kommune. Og den gælder jo sådan set også, hvis en kommune ville lave overgreb på staten og overtage et areal eller den slags ting. Det kunne være spændende. Den slags konflikter har man jo rundtomkring, ved at man kan have forskellige ønsker til, hvad der skal ske.

Så jeg synes, der er en eksplosion under det her lovforslag, hvis det er sådan, at man kommer frem til, at der rejses sager, som bliver tabt til kommuner, som så får de store erstatninger. Jeg synes, det er så sørgeligt, at vi ikke er endt med en samfundsgavnlig nedlukning af nogle affaldsanlæg i Danmark. Vi havde sådan set et par anlæg, som var parate til det: Svendborg, og var det Næstved? Vi var jo sådan set i en proces, hvor det så ud til, at det var muligt.

Jeg synes, at man med lovforslaget her skaber en stor usikkerhed omkring anlæggene og den konkurrenceudsættelse, der sker nu. Enhedslisten er imod lovforslaget. Jeg ved ikke, om vi skal stille en masse ændringsforslag. Hvis man ser på tidligere lovforslag, har det jo ikke medført så mange ændringer.

Kl. 11:54

Fjerde næstformand (Karina Adsbøl):

Tak til ordføreren. Jeg vil lige gøre Folketingets medlemmer opmærksom på, at kl. 12.00 tester Beredskabsstyrelsen sirenerne i landet, og derfor kan det godt være, at medlemmernes telefoner vil lave lidt larm. Så holder vi bare en pause.

Der er en række korte bemærkninger. Den første er til fru Theresa Scavenius, Alternativet. Værsgo.

Kl. 11:54

Theresa Scavenius (ALT):

Jeg vil først bare gerne rose Enhedslistens og ordførerens tilgang til det her forslag og i det hele taget generelt til politik – altså det her med, at man ønsker gode arbejdsvilkår, lytter til kritik, forholder sig sagligt og fagligt til det og kigger på lovforslaget og ser, om der er sammenhæng mellem tingene. Det er den måde, som jeg synes en god parlamentariker skal arbejde på. Det er i hvert fald også det, jeg selv vil forsøge.

Derfor gør det mig rigtig trist som nyt medlem i det her Folketing at høre en garvet politiker sige, at det sandsynligvis slet ikke nytter noget at stille nogle ændringsforslag, for folk har slet ikke tænkt sig at lytte. På en eller anden måde handler det her for mig om klimapolitik, miljøpolitik og kommunernes økonomi, men også om demokratipolitik. Måske kunne ordføreren lige kommentere på det og sige, hvor vi står henne demokratisk, hvis den parlamentariske proces er så udhulet, fordi alle vores gode kolleger faktisk ikke er i stand til at lytte, fordi de enten ikke må, kan eller vil. For hvor er vi så henne, hvis vi ikke lytter? Det her hus bliver så afkoblet fra virkeligheden, at vi bare smider bomber derud, som folk så må leve med efterfølgende.

Kl. 11:55

Fjerde næstformand (Karina Adsbøl):

Tak. Ordføreren, værsgo.

Kl. 11:56

Søren Egge Rasmussen (EL):

Tak for den bekymring. Vi har jo som noget nyt en flertalsregering, og det oplevede vi omkring store bededag. Hvis der er noget, de vil køre igennem, så kan de det. Så har vi jo en anden praksis, når vi har aftaler. Og hvis jeg kigger på det, der skete i forbindelse med at få udmøntet lovforslag L 37 om grøn brint og borgerenergifællesskaber, hvor jeg ikke syntes, at lovforslaget levede op til den aftale, som Enhedslisten er med i, og jeg stillede en række ændringsforslag – der blev stillet over 45 spørgsmål og der blev holdt høringer osv. – så synes jeg, at det er svært at se demokratiet folde sig ud og virke, altså når ikke flertallet på nogen måde er parat til at lytte til kritik og ændre på et lovforslag. Det nederlag er jeg ikke kommer helt over. Så det er ikke, fordi jeg har givet op, men jeg synes bare, at det er op ad bakke at arbejde i Folketinget, fordi der ikke bliver lyttet nok til konkret kritik. Og når man så ovenikøbet har en god dialog med nogle uden for Folketinget og forsøger at drage det ind i Folketingssalen, er det nogle gange, som om man løber ind i en mur.

Kl. 11:57

Fjerde næstformand (Karina Adsbøl):

Spørgeren for sin anden korte bemærkning. Værsgo.

Kl. 11:57

Theresa Scavenius (ALT):

Jeg noterer mig, hvad du siger – du har ikke helt givet op endnu. Men det er måske lidt sådan en udmattelseskamp. Sådan nogle som os skal udmattes, og til sidst giver vi op, og så er der nogle andre, der vinder.

Men jeg vil alligevel spørge ordføreren, om vi skal forsøge at stille nogle ændringsforslag i samarbejde til det her lovforslag og forsøge i det mindste at få korrigeret nogle af de allerværste ting. Grundlæggende er der den her inkonsistens bygget ind, så det kan godt være, at det bliver rigtig svært, men skal vi alligevel ikke i det mindste gøre forsøget, så der for eftertiden vil stå, at i hvert fald nogle af os forsøgte at modarbejde det her forslag?

Kl. 11:57

Fjerde næstformand (Karina Adsbøl):

Tak. Spørgeren skal være opmærksom på ikke at bruge direkte tiltale.

Værsgo, ordføreren.

Kl. 11:57

Søren Egge Rasmussen (EL):

I forhold til det andet lovforslag, jeg omtalte, var Enhedslisten med i et forlig, som var grundlaget for den aftale. Nu er Enhedslisten jo trådt ud af affaldsaftalen, og derfor forventer jeg ikke, at jeg har nogen indflydelse på indholdet. Men derfor kan jeg selvfølgelig godt stille gode spørgsmål, og det vil jeg gøre. I min indbakke ligger der sådan set et par forslag til syv gode spørgsmål, jeg skal stille, og jeg skal nok tage mig sammen og få dem stillet. For selvfølgelig giver jeg ikke op; jeg kan bare ind imellem godt blive lidt træt.

Kl. 11:58

Fjerde næstformand (Karina Adsbøl):

Tak. Så er der en kort bemærkning til fru Karin Liltorp, Moderaterne. Værsgo.

Kl. 11:58

Karin Liltorp (M):

Tak for det. Jeg kunne godt tænke mig, hvis ordføreren ville uddybe, om ordføreren synes, det er en dårlig demokratisk praksis, at man kæmper for at få implementeret de aftaler, som er indgået som brede forlig mellem Folketingets partier. Nu bliver der snakket om flertalsregering og magtmisbrug, og det har jeg måske sådan lidt svært ved at se i den her sammenhæng. Jeg ser det i virkeligheden, som om man prøver at implementere en aftale, som er blevet indgået i bred enighed blandt de fleste af Folketingets partier.

Kl. 11:59

Fjerde næstformand (Karina Adsbøl):

Ordføreren.

Kl. 11:59

Søren Egge Rasmussen (EL):

Nu refererede jeg jo til et andet lovforslag, L 37, og de processer, der var omkring det. Der må man bare konstatere, at selv med meget saglige input udefra omkring borgerenergifællesskaber, og at det kunne være et plus, at man betragtede en boligforening som en enhed og ikke noget, hvor man skulle til at lave indsatser for hver enkelt boligblok og gøre det umuligt for dem derude, kunne man ikke engang få ændringsforslag om det vedtaget, og der må jeg så ærligt sige, at det er noget herinde i Folketinget, der er galt. Selvfølgelig kan et flertal jo godt vælge at køre tingene igennem, som de vil, men jeg vil bare sige, at nogle gange har man med sager at gøre, hvor det nærmest er uartigt, at flertallet ikke vil lytte til saglig kritik udefra.

Kl. 11:59

Fjerde næstformand (Karina Adsbøl):

Spørgeren for sin anden korte bemærkning. Værsgo.

Kl. 11:59

Karin Liltorp (M):

Tak for det. Jeg kan godt høre, at ordføreren har set sig vred på det her forslag og synes, at der er en masse mangler, men jeg vil gerne høre, om ordføreren anerkender, at hensigten med lovforslaget faktisk er at nedbringe vores ...

Kl. 12:00

Fjerde næstformand (Karina Adsbøl):

Vi holder en lille pause, mens sirenerne  afprøves.

Værsgo til spørgeren.

Kl. 12:00

Karin Liltorp (M):

Jeg vil gerne høre, om ordføreren anerkender, at hensigten med lovforslaget faktisk er at nedbringe mængden af affald i Danmark, og at der, selv om ordføreren ikke tror, det er rigtigt, trods alt er en chance for, at embedsmændenes vurderinger af, at det vil føre til en stor reduktion af CO2-udslippet, går i opfyldelse, og at det, hvis det går i opfyldelse, så faktisk er positivt, at vi får vedtaget det her lovforslag.

Kl. 12:00

Fjerde næstformand (Karina Adsbøl):

Ordføreren.

Kl. 12:00

Søren Egge Rasmussen (EL):

Det er for fuld udrykning, det her kører. Altså, hensigten om at nedbringe affaldsmængderne er jeg jo helt med på. Det var også derfor, Enhedslisten var med i aftalen i starten. Vi synes så, at den kontrollerede løsning med at lukke nogle anlæg ud fra nogle beslutninger i stedet for ud fra et eller andet med nogle markedskræfter var langt det bedste. Da det ikke kunne ske, fordi forskellige omstændigheder gjorde, at KL ikke kunne levere på det, så syntes vi, at vi ikke kunne se os selv i spejlet og samtidig sidde i den der blå skraldebil, så vi trådte ud.

Kl. 12:01

Fjerde næstformand (Karina Adsbøl):

Tak til ordføreren. Så er der en kort bemærkning til fru Lea Wermelin, Socialdemokratiet. Værsgo.

Kl. 12:01

Lea Wermelin (S):

Tak for det. Vi har jo på det her område – klima- og energiområdet – rigtig mange brede aftaler. Det synes jeg siger noget godt om vores folkestyre. I forhold til det konkrete lovforslag, vi behandler i dag, vil jeg lige læse noget op:

»I Danmark importerer vi rigtig meget affald til afbrænding. Det stopper vi nu. Samtidig sikrer vi, at vi kan genanvende meget mere, så plastik, tekstiler og meget mere kan blive til nye kopper og nyt tøj i stedet for CO2 i atmosfæren.« 

Det var ordførerens partileder, fru Mai Villadsen, som sagde det i forbindelse med indgåelsen af den her aftale. Så der fornemmer jeg sådan en form for tilfredshed med, at der her bliver taget et grønt skridt for fællesskabet, og jeg synes ikke helt, det stemmer overens med de svulstige ord, som her bliver brugt, om både blå skraldebiler – og hvad ved jeg – om katastrofekurs og det ene og det andet.

Kan ordføreren ikke bare starte med at bekræfte, at Enhedslisten jo netop skrev under på den her aftale og faktisk var ret glade for den?

Kl. 12:02

Fjerde næstformand (Karina Adsbøl):

Ordføreren.

Kl. 12:02

Søren Egge Rasmussen (EL):

For Enhedslisten og mig er det ikke svulstigt at tale om en blå skraldebil – det synes vi ikke; der skal lidt mere til. Jeg kan sige, at det, Mai Villadsen udtalte, da vi indgik aftalen, var:

»For os i Enhedslisten har det været helt afgørende, at kommunerne selv får en mulighed for at komme med en plan, der kan mindske forbrændingen af affald, i stedet for at det bare overlades til markedet. Det er en sejr, at det er lykkedes, ikke bare for Enhedslisten, men også for fællesskabet og for klimaet.«

Det var det, der stod i den officielle pressemeddelelse, da vi indgik den aftale. Det stod vi ved dengang, og vi syntes faktisk, at det var rigtig godt, at vi var kommet frem til det, også efter en dialog med KL. KL var jo til møder under forhandlingerne, og jeg syntes egentlig, der var en rimelig sandsynlighed for, at det her skulle lykkes.

Derfor blev vi skuffet over, at det ikke lykkedes, at de altså ikke kom med en tilstrækkelig liste, hvor man politisk kunne sige: Det her tror vi på. Det var derfor, vi trykkede på den røde knap og steg af liberaliseringen. Det syntes vi da ikke var nemt, men det var nødvendigt. Sådan er det.

Kl. 12:03

Fjerde næstformand (Karina Adsbøl):

Tak. Så er det spørgeren for den anden korte bemærkning.

Kl. 12:03

Lea Wermelin (S):

Tak for det. Men på den måde, kan man sige, bliver det også lidt mere klar snak. For vi havde jo netop KL inde i rummet, og jeg tror da, alle var ærgerlige over at se, at KL ikke kunne levere på det, som de egentlig sagde til os i lokalet, at de kunne. De fik sådan set muligheden. Jeg synes ikke, det ændrer på, at vi nu skal have en rigtig god dialog med kommunerne om, hvordan vi dribler helt i mål.

Men i forhold til det, ordføreren siger om indholdet i den her aftale – altså hvad det er for nogle mål, vi skal nå – var det jo en klar forudsætning, at hvis ikke KL leverede den liste, trådte den her lovgivning i kraft, og det vidste Enhedslisten også, da man skrev under på aftalen. Er det ikke korrekt?

Kl. 12:04

Fjerde næstformand (Karina Adsbøl):

Ordføreren.

Kl. 12:04

Søren Egge Rasmussen (EL):

Jo, det er korrekt, og derfor havde vi også diskussioner internt om, om det her var en aftale, der var god nok til, at vi skulle gå med i den. Men vi syntes jo, at vi via de forhandlinger havde opnået en del, og vi havde en tiltro til, at KL kunne levere.

Hvis nu vi havde vurderet, at det der kunne KL overhovedet ikke, havde vi jo ikke indgået aftalen. Så det er sådan en afvejning. Altså, man kan jo indimellem have med forhandlingsforløb at gøre, hvor man kan sige: Får vi nok? Er der en risiko ved at være med?

Der må man sige, at der stolede jeg på KL. Ja, der tog vi fejl.

Kl. 12:04

Fjerde næstformand (Karina Adsbøl):

Så er der en kort bemærkning til fru Mona Juul, Det Konservative Folkeparti. Værsgo.

Kl. 12:04

Mona Juul (KF):

Tak for det. Jeg vil gerne kvittere ordføreren for det gode samarbejde, vi har, også om det her lovforslag, og selv om vi måske kommer til at stille os forskelligt, er det jo dog også nyttigt og en del af demokratiet, at vi i hvert fald er med til at sikre, at vi validerer de tal og den viden, vi får.

Men jeg kan ikke lige lade være med at spørge om noget. For i den i Jyllands-Post-artikel, som ordføreren har nævnt et par gange, er der også en socialdemokratisk borgmester, Birgit S. Hansen, der siger, og jeg citerer: Men det er, som om man sidder på Christiansborg med nedrullede gardiner, holder sig for ørerne og ikke fatter, hvad der foregår. Citat slut. Er det også sådan, ordføreren har det?

Kl. 12:05

Fjerde næstformand (Karina Adsbøl):

Ordføreren.

Kl. 12:05

Søren Egge Rasmussen (EL):

Det er jo ikke så vigtigt, hvordan jeg har det, men jeg synes da, det er rigtig ærgerligt, hvis der er borgmestre, der ikke synes, at man lytter til dem.

Det synes jeg er rigtig ærgerligt. Jeg har da indimellem med sager at gøre, hvor man godt kan fornemme, at her får man meget lidt indflydelse. Det er sjældent, man er i sådan et åbent rum, hvor der bliver sagt, at nå, ja, nu skal vi også finde de bedste løsninger. Jeg synes ikke, det er det, der præger Christiansborg – det må jeg nok indrømme – og derfor er jeg også rigtig glad for Enhedslistens rotationsprincipper. Altså, der er jo en chance for, at man kommer ud igen, inden det går helt galt.

Så jeg har det tit sådan, at der her er nogle sager, der er svære, og jeg har det også sådan, at jeg jo godt kan læse de her høringssvar og aviser osv. og så komme med noget input til, om der ikke er noget i lovforslaget, der skal blive bedre. Men jeg tror vel egentlig, at De Konservative har en lidt større chance, når de er med i aftalen.

Men jeg skal gerne, når vi kommer frem til tredjebehandlingen, gøre op, hvor mange kommaer der er blevet flyttet i den her sag. Ja, der er sikkert en minister, der har fundet nogle tekniske fejl, og så får vi otte ændringsforslag af teknisk karakter. Og dem stemmer jeg så gerne for, og det er så det.

Kl. 12:06

Fjerde næstformand (Karina Adsbøl):

Tak. Så er det spørgeren for den anden korte bemærkning.

Kl. 12:06

Mona Juul (KF):

Tak for det. Jamen jeg nævner det også bare, fordi vi jo nogle gange godt kan være uenige, selv om vi hos begge parter synes, vi har fakta på plads, og jeg må jo ærligt tilstå, at jeg ikke præcis ved, hvad fakta på alting er. Det må man jo bare konstatere, og i det her lovforslag er det faktisk rigtig, rigtig svært, og så må man jo vælge, hvad man læner sig op ad. Men jeg tænker også, at jeg nu har været i opposition lidt længere tid, end ordføreren har været, så jeg nok har vænnet mig en lillebitte smule mere til det.

Jeg vil bare sige, at lad os nu fortsætte kampen for fakta, lad os nu fortsætte kampen for, at vi rent faktisk finder ud af, hvad der vender op og ned, så vi kan lave noget rigtig godt politisk arbejde. For det er det, vi alle sammen er her for, tænker jeg.

Kl. 12:07

Fjerde næstformand (Karina Adsbøl):

Tak. Ordføreren.

Kl. 12:07

Søren Egge Rasmussen (EL):

Jamen jeg tror, ordføreren tager fejl. Jeg tror, jeg har været i opposition længere tid end ordføreren, for jeg var jo mod Lars Løkke og de der fire blå år fra 2015 til 2019. Så jeg kender godt den virkelighed. Nu er den så bare lidt anderledes, i og med at det er en flertalsregering. Så jeg skal gerne køre videre, og jeg synes, det indimellem er spændende at sidde i Folketinget og opleve tre forskellige perioder med forskellige flertal.

Kl. 12:07

Fjerde næstformand (Karina Adsbøl):

Tak til ordføreren. Der er ikke flere korte bemærkninger. Så vi går videre i ordførerrækken til fru Samira Nawa fra Radikale Venstre.

Kl. 12:08

(Ordfører)

Samira Nawa (RV):

Mange tak. Det har mildest talt været et noget turbulent forløb omkring tilblivelsen af det her lovforslag. Siden vi indgik den politiske aftale tilbage i 2020, som jo ligger til grund for det her lovforslag, så er der løbet meget vand under broen.

Affald er noget, som vi alle er bekendte med, men reguleringen af affaldssektoren er et komplekst område, så komplekst, at KL ikke formåede at komme frem til en samlet plan for en reduktion af forbrændingskapaciteten i Danmark, som levede op til den politiske aftale. Og selv om jeg drømmer om en fremtid, hvor vi forbruger mindre, end vi gør i dag, genbruger og genanvender i stedet for at bruge og smide væk, og ikke mindst sætter en stopper for forbrænding af ubrugt tøj, selv om jeg drømmer om en verden uden afbrænding af kul, biomasse og affald, så kommer vi til at forbrænde affald i mange år i fremtiden.

I Danmark giver affaldet varme og strøm, når kulden kradser og vinden ikke blæser, og det kan vi sådan set være stolte af. Men så længe der kommer røg op af skorstenen på de mange forbrændingsanlæg rundtom i landet, skader det klimaet. Senest med klimafremskrivningen fra 2023 stod det klart, at der er usikkerhed om affaldssektorens fremtidige klimapåvirkning. I Radikale Venstre står vi sådan set bag den her aftale og stemmer for lovforslaget, også selv om vi som en del af tilblivelsen af lovforslaget aktivt har givet input til, hvordan man kunne sikre endnu mere klimahandling.

Det er ikke antallet af forbrændingsanlæg eller det, om vi importerer affald – for også lige at adressere det her med import af affald – der skader vores klima, men det er den CO2, der kommer op af skorstenene, og udviklingen på ccs-området må være kommet bag på os alle sammen. På mindre end 2 år har vi både indgået en politisk aftale, fået styr på reguleringen, igangsat et pilotprojekt og afholdt udbud i milliardklassen. Derfor kan jeg også sige, at det her for os i Radikale Venstre ikke er endestationen for den grønne omstilling af affaldssektoren. Vi er kun lige begyndt. For os er målet en sektor, som bidrager med at suge CO2 ud af atmosfæren, og som indtager en nøgleposition i produktionen af grønne brændsler med netop CO2-fangst. Og det har vi bragt aktivt ind i forbindelse med diskussionen om lovforslaget, altså det her med at sikre en hurtig afklaring om sektorens rammer for at investere i ccs i fri og fair konkurrence mellem forbrændingsanlæggene. For tænk sig engang, hvis vi bliver det første land i verden, som ikke blot leverer den billigste affaldsforbrænding, men også en affaldsforbrænding, der ikke skader klimaet.

Så vil jeg egentlig også bare adressere nogle af de ting, der har været oppe i løbet af diskussionen, bl.a. i forhold til de strandede omkostninger. For som det er nævnt flere gange, er der afsat en pulje på 200 mio. kr., og der er givet udtryk for en bekymring for, hvorvidt det er nok. Der mener vi i Radikale Venstre sådan set også, at skulle det vise sig, at det ikke er nok, så er vi en aftalekreds, der er forpligtet til at se på det.

Det er i forbindelse med import af affald ligeledes blevet bragt op, om det her vil nedbringe eller øge importen af affald, og hvis der mod forventning sker det, at affaldsmængden stiger, også den importerede, fordi man ikke gør det ulovligt at importere affald, så er vi i Radikale Venstre sådan set villige til, og det mener jeg også at vi i aftalekredsen har forpligtet hinanden på, at kigge på andre virkemidler. Det kunne f.eks. være en afgift på forbrænding. Tak.

Kl. 12:12

Fjerde næstformand (Karina Adsbøl):

Tak til ordføreren. Der er en kort bemærkning til fru Theresa Scavenius, Alternativet. Værsgo.

Kl. 12:12

Theresa Scavenius (ALT):

Tak for talen. Mit første spørgsmål er, hvordan Radikale Venstre prioriterer i forhold til at gå på kompromis. Vi hørte tidligere SF snakke om det her med, at man nogle gange må gå på kompromis, og nogle gange er det borgernes økonomi, og nogle gange er det klima og miljø. Hvordan prioriterer Radikale Venstre, i forhold til hvor meget man er villig til at gå på kompromis med?

Kl. 12:12

Fjerde næstformand (Karina Adsbøl):

Ordføreren.

Kl. 12:12

Samira Nawa (RV):

Tak for spørgsmålet. I Radikale Venstre har vi den tilgang, at der, hvor vi kan være med til at forbedre nogle ting, vil vi meget gerne sætte nogle radikale aftryk. Vi synes jo grundlæggende, at den her aftale er en god aftale. Det går jeg også ud fra at fru Theresa Scavenius synes, eftersom Alternativet er en del af aftalen. I forbindelse med tilblivelsen af lovforslaget har det været vigtigt for os f.eks. at fremrykke den del, der handler om CCS, og det er vi jo lykkedes med sammen med ordføreren fra SF og til dels også sammen med ordføreren fra Alternativet.

Kl. 12:13

Fjerde næstformand (Karina Adsbøl):

Spørgeren for anden korte bemærkning.

Kl. 12:13

Theresa Scavenius (ALT):

Men igen vil jeg sige: Det her handler jo ikke om den politiske aftale. Her sidder vi med et lovforslag, og udfordringen er jo, som jeg har nævnt flere gange, og det er derfor, jeg betragter det som et aftalebrud, at det jo ikke implementerer den politiske aftale. Så kan vi lade være med at snakke om den politiske aftale og snakke om lovforslaget?

Mit konkrete spørgsmål er her om, at ordføreren siger, at vi skal tage flere initiativer, og det er der mange andre der også har nævnt. Men jeg bliver bare nødt til at gentage, at når vi liberaliserer, har vi nogle helt andre regler, og det vil sige, ikke har mulighed for at lave de her nationale regler for de danske forbrændingsanlæg. Derfor bliver en politisk styring af en grøn omstilling af sektoren helt umulig. Er ordføreren opmærksom på det?

Kl. 12:13

Fjerde næstformand (Karina Adsbøl):

Ordføreren.

Kl. 12:13

Samira Nawa (RV):

Jeg mener ikke, at lovforslaget og aftalen kan skilles ad, for lovforslaget her er udmøntning af en aftale, som Radikale Venstre står på mål for, og som Alternativet indtil videre i hvert fald stadig væk er en del af. Jeg har ikke hørt andet.

I forhold til liberalisering må jeg minde om, at konkurrenceudsættelse er en del ikke kun af lovforslaget, men også af aftalen. Og igen vil jeg sige: Det var jo en aftale, som Alternativet i hvert fald på daværende tidspunkt kunne se sig selv i.

Kl. 12:14

Fjerde næstformand (Karina Adsbøl):

Tak til ordføreren. Der ikke flere korte bemærkninger, så vi går videre til den næste i rækken, som er Morten Messerschmidt fra Dansk Folkeparti. Værsgo.

Kl. 12:14

(Ordfører)

Morten Messerschmidt (DF):

Tak, formand. Det har været en intens og også lidt langstrakt debat her, hvor vi har været omkring både ejerforhold ved forbrændingsanlæg, debitor, kreditor, import og eksport osv., men jeg har nøje lyttet efter og endnu ikke hørt nogen tale om forbrugerne. Og det undrer mig lidt, for en ting er, at vi kan være enige om, at vi har gode forbrændningsanlæg, som på en effektiv måde omdanner ikkegenanvendeligt affald til varme osv. og elektricitet, en anden er, at jeg tror, at ganske mange forbrugere sidder med en fornemmelse derhjemme af, at det er det rene kuk-kuk med det her affaldssortering. Et er, at man skal have udvidet køkkenet til at kunne indeholde multiple bøtter og spande, og hvad ved jeg, for at man kan holde styr på, hvordan tingene nu skal sorteres osv., men ganske ofte oplever jeg i hvert fald, at man står tilbage med fornemmelsen: Hvad nytter det overhovedet?

Det bidrager hele den her proces jo i vidt omfang til, og det er også derfor, Dansk Folkeparti fra begyndelsen af sagde pænt nej tak til at være en del af den her aftale. Hvor det oprindelig var planen, at man allerede i sommeren 2021 skulle have nye regler klar – det kunne man så ikke nå og måtte udskyde det – så var det meningen, at det skulle være her pr. 1. januar, og nu er der altså cirka en tredjedel af kommunerne, som har ansøgt om yderligere fristforlængelse. Måske er det i virkeligheden meget godt, for jeg tror, at noget af det, som er den største udfordring med hele genanvendelsen i virkeligheden er den måde, vi har valgt at indrette os på, hvor netop sorteringen skal foregå hjemme i den enkelte husstand, hvilket altså bare for rigtig, rigtig mange mennesker skaber et virvar og et bøvl og i øvrigt også en kaotisk opgang eller forhave, eller hvad det er, hvor man også skal have seks, syv, otte spande stående. Og ve den, som kommer til at kaste et metallåg ned der, hvor glasset skal være, eller kommer til at placere sin mælkekarton, der jo er mere af plast, ovre i pap, og hvad ved jeg.

Nej, jeg tror vi skal se lidt mere til den måde, man gør det på i Norge og i Holland, hvor man også har sorteringsanlæg, hvor der foregår meget mere centralt, altså hvor man kan blande flere af tingene ude hos forbrugeren, og hvor man så maskinelt på det centrale varmeværk kan få sorteret tingene. Det tror jeg altså ville hjælpe rigtig mange borgere og spare dem for en hel del bøvl. Og ifølge en rapport, vi fik fra Rambøll her for nogle måneder siden, vil det også give en større klimagevinst.

Så der er rigtig meget godt at sige om genanvendelighed og affaldssortering osv., men jeg har ikke rigtig tillid til, at de gode ting, man kan sige om området, også bliver opnået med den her aftale. Vi går selvfølgelig ind i det her, som vi altid gør i Dansk Folkeparti, med den største nidkærhed og vil bidrage og lytte til i udvalgsbehandlingen, hvordan tingene vil udvikle sig. Jeg kan ikke love ministeren, at vi kommer til at støtte det her lovforslag, eftersom det er en aftale, som vi fra begyndelsen af har stået uden for. Og med den mængde bøvl, det indtil videre har givet for rigtig, rigtig mange mennesker, vil vi nok også tillade os at stå uden for resten ad vejen.

Kl. 12:18

Den fg. formand (Erling Bonnesen):

Mange tak for det. Der er en kort bemærkning fra fru Theresa Scavenius.

Kl. 12:18

Theresa Scavenius (ALT):

Tak til ordføreren. Det første, jeg vil sige, er, at jeg har snakket rigtig meget om borgerne og ordføreren snakkede om forbrugere, så jeg synes, at jeg har haft det perspektiv flere gange, for det er faktisk også det perspektiv, jeg synes vi skal tænke ind her og ikke bare lave noget, der skal tromles igennem, som er godt for nogle store virksomheder, som kan tjene rigtig mange penge på at producere stort set affald, for jeg synes netop, at vi skal have et helt andet fokus: klima, miljø og borgerne.

Men jeg er rigtig glad for, at ordføreren fokuserer på det her med andre teknologier, for der findes netop robotteknologi, komposteringsanlæg, flere genanvendelsesanlæg – alt det her, som kunne være fantastisk, og det er derfor, at det her er et så fattigt forslag, hvor det handler om at lave politik fra det forrige århundrede og tromle det igennem, fordi det handler om, at man har noget ideologi i stedet for faktisk at kigge ud i verden og sige: Hvad er der egentlig på det her marked? Så jeg vil bare rigtig gerne samarbejde med ordføreren om at få det her mere ind.

Og det, jeg faktisk ville spørge til, er, at ordføreren nævner det her med, at det er rigtig besværligt for mange borgere at sortere rigtig meget, og det interessante med det her lovforslag er, at man, hver gang danskerne sorterer mere, bare fylde anlæggene op med importeret affald. Når borgerne opdager det, synes jeg altså, at vi holder dem for nar.

Kl. 12:19

Den fg. formand (Erling Bonnesen):

Ordføreren.

Kl. 12:19

Morten Messerschmidt (DF):

Jamen det kan jeg kun tilslutte mig, og jeg vil da opfordre Alternativet til at gøre alvor af truslerne og så træde ud af aftalen.

Kl. 12:19

Den fg. formand (Erling Bonnesen):

Fru Theresa Scavenius.

Kl. 12:19

Theresa Scavenius (ALT):

Jamen det er sådan, at vi står bag den politiske aftale, fordi der er mange gode ting i det, men lovforslaget er vi imod, og vi ønsker, at det skal stoppes.

Kl. 12:19

Den fg. formand (Erling Bonnesen):

Ordføreren.

Kl. 12:19

Morten Messerschmidt (DF):

Det må man så finde ud af med de partier. Jeg kan jo ikke stå her og være coach for et forligsparti, der ikke føler sig hørt i processen. Det må I jo tale med ministeren om.

Kl. 12:19

Den fg. formand (Erling Bonnesen):

Så er der ikke flere korte bemærkninger, og vi siger tak til ordføreren. Vi går videre til Alternativets ordfører, og det er fru Theresa Scavenius.

Kl. 12:20

(Ordfører)

Theresa Scavenius (ALT):

Jeg tænker, der er rigtig mange, der glæder sig til at høre, hvad jeg siger. Jeg har lavet en titel til min tale i dag. Den hedder: »Den blinde konkurrencestat«. Jeg er jo i virkeligheden forsker og har siddet de sidste 10 år og kigget på klimapolitik og demokrati og kigget på, hvordan konkurrencestaten fungerer som en offentlig administration. Hvad er det for nogle reformer, der er blevet lavet? Hvad var det, Anders Fogh Rasmussen indførte for 20 år siden? Hvordan er det, man tænker i den offentlige sektor? I den offentlige sektor er det sådan, at man tænker økonomi før miljø, klima og typisk også borgerne, og det er det, jeg helt klart og tydeligt også ser i den her sammenhæng. Grunden til, at jeg så gik ind i politik, var dels, at jeg syntes, at det her politiske opgør med konkurrencestaten er nødvendigt, hvis vi på nogen måde skal lave klima- og miljøpolitik, dels et spørgsmål om vores demokrati. Det er jo her, hvor det handler om, at jeg gerne vil arbejde både værdibaseret – vi skal snakke om, hvad det er for nogle værdier, vi putter ind i det her samfund – men også rigtig gerne faktabaseret, og hele den her diskussion om det her lovforslag er jo meget et spørgsmål om, hvad fakta er.

Jeg er blevet stillet det spørgsmål mange gange, om jeg bare er uenig, og om det er, fordi jeg har patent på sandheden, og det er jo slet ikke det, det handler om. Det handler om faktisk at lytte til den ekspertise, som findes ude i samfundet, sådan at den lovgivning, vi laver, rent faktisk er i orden. Det er sådan noget, man går meget op i i EU, og det kvalitetsløft vil jeg gerne politisk arbejde for fremadrettet. Det kan være i forhold til det her lovforslag, men også generelt.

Som nyvalgt er jeg ret chokeret over den måde, man ligesom bliver kastet ind i det her konkurrencestatens maskinrum og virkelig kan se, hvordan den her logik og det her rationale udfolder sig, også i det her rum, hvor man virkelig bliver helt forblændet af nogle ideologiske tanker omkring konkurrence, vækst og muligheder for at tjene penge inden for den her affaldssektor, men fuldstændig kaster både klima, miljø og borgernes økonomi under bussen. Det her er jo det første lovforslag, som jeg sidder med, og hvor der ikke er hastebehandling, og det siger jo også noget om, hvordan vores system er. De første lovforslag blev hastet igennem på få dage. Det her er det første, hvor der faktisk reelt er tid til at tænke sig om, læse tingene, diskutere det, have høringer osv. Derudover er det alligevel sådan, at tidsplanen er sat, og at det skal jappes igennem. Jeg får det indtryk, at det, der foregår i det her hus, bare er af en ceremoniel karakter, og at vi skal stå her og snakke lidt med hinanden og sige det, som vi ved vores partier er enige om, og at derudover skal vi faktisk ikke diskutere så meget. Jeg er skræmt over, hvor udhulet den parlamentariske proces er blevet, og hvordan man har mere fokus på holdninger end på faktisk reelt at kigge på, hvordan vi laver nogle klimapolitiske og miljømæssige tiltag, som vi ved virker. Jeg vil derfor gerne anklage alle, som deltager i det politiske teater og ikke åbner øjnene og lytter til, hvad der bliver sagt.

Den diskussion er jo allerede startet for et par uger siden ovre i ministeriet, og jeg blev allerede dengang anklaget for at kritisere forslaget, fordi det på en eller anden måde ikke var meningen, at vi kritisk skulle diskutere det. Det, jeg fandt ud af – jeg er jo nyvalgt, så det er nogle partifæller, der har indgået den politiske aftale tidligere – var, at der er en kæmpestor diskrepans imellem lovforslaget og den politiske aftale, som er meget ambitiøs, altså næsten grotesk ambitiøs, for hvordan kan man nogen sinde lave en affaldssektor, som er klimaneutral i 2030? Men det er faktisk det, vi har aftalt i aftalekredsen. Så er det så rigtigt, at der står noget i aftalen om det her med konkurrence, men det er jo der, hvor jeg efterspørger, om vi kan få en almindelig diskussion, hvor vi siger, at der står ét, men at det her virkemiddel ikke fører til det, og at man jo så må lave en prioritering i den politiske aftale. Ønsker man at implementere målsætningerne og ambitionerne i aftalen, eller vil man fokusere på det ene ord, der står ét sted, selv om det vil have de modsatte effekter?

Konkret handler det jo om det her med, at aftalen siger, at vi skal have mindre import og mindre kapacitet. Der er jo så det ved det, at det umiddelbart for mig virker meget klart, at det her kommer til at virke modsat. Men den måde, jeg arbejder på, er ikke bare at tænke, at jeg nok har ret. Jeg gik faktisk i gang med at læse og tjekke, holde ekspertmøder, inddrage alle, hvem jeg kunne, tage initiativ til kaffemøder, og jeg ved ikke hvad, netop for at faktatjekke og for at belyse, hvad der er op og ned i det her. Efter både en teknisk gennemgang i ministeriet, hvor jeg sad og skændtes med dem, fordi jeg kunne se, at de politiserede og selekterede, i forhold til hvad de præsenterede for os, og efter at have snakket med folk ovre i ministeriet, ministrene osv. kan jeg samlet set bare sige, at det samlede billede, vi har på baggrund af høringer og ekspert- og medieudtalelser, er, at der er alvorlige problemer i det her lovforslag. Ja, vi kan være politisk uenige om, hvorvidt vi skal liberalisere eller ej, og ja, vi kan være uenige om, hvorvidt klima og miljø skal prioriteres over økonomisk vækst, men vi kan altså ikke være uenige om, at lovteksten skal være i orden.

Jeg vil derfor igen indstille til og sige, at jeg synes, at vi skal trække det her lovforslag tilbage og sige, at det ikke er klar til at blive lovbehandlet. Det er ikke klar til, at folk står heroppe på talerstolen i dag og siger, at det stemmer de for. Det handler konkret om det politiske indhold, men det handler også om processen, det handler også om arbejdsvilkårene. Det handler også om, at vi altså ikke kan være bekendt over for det her samfund at sende noget, som en masse andre mennesker kalder lovsjusk, makværk og en katastrofe for vores samfund, ud. Jeg synes altså ikke, vi kan være det bekendt. Jeg kan i hvert fald ikke acceptere det.

Jeg er klimapolitisk dybt bekymret, for vi har i årtier kæmpet imod klimabenægtelse, men det, som vi kæmper imod lige nu, er greenwashing. Det, der er sagen i det her lovforslag, er jo præcis, at det bliver oversolgt. Jeg nægter at acceptere, at der skal stå klima noget sted i det her lovforslag, når vi ved, at det fører til en mere sort sektor.

Jeg kan mærke, at jeg skal slutte nu, og derfor vil jeg bare sige det allersidste, og det er, at jeg ud over, at jeg igen vil appellere til, at vi sætter det her på pause, vil sige, at jeg også synes, at vi skal have en uvildig proces omkring hele processen og en analyse af, hvad der er gået galt. Hvordan kan det være, at der er blevet lavet en politisk aftale, som man ikke følger i ministeriet? Jeg ser et meget magtfuld ministerium, som på en eller anden måde fuldstændig har knust det her hus, og at vi bare alle sammen bliver nødt til at acceptere de betingelser. Jeg ønsker, at flere siger fra over for de arbejdsbetingelser.

Kl. 12:26

Den fg. formand (Erling Bonnesen):

Tak for det. Der er en række korte bemærkninger, og den første er fra fru Karin Liltorp. Værsgo.

Kl. 12:26

Karin Liltorp (M):

Tak for det. Jeg har forstået, at ordføreren er meget engageret i det her område, men jeg synes, der kommer nogle meget, meget slemme anklager oppe fra talerstolen, som jeg ikke vil lade stå uimodsagt.

Først vil jeg sige, at jeg synes, der bliver sagt noget, som jeg opfatter som meget populistiske udmeldinger, bl.a. om, at økonomien kommer før klimaet. Det synes jeg er en meget løs formulering. Og hvad angår netop det her lovforslag, tyder alt jo på, at det bliver en solid økonomisk underskudsforretning for staten. Staten kommer til at punge store summer ud for at få det her gennemført. Hvordan det kan passe med, at økonomien kommer før klimaet, kan jeg ikke få til at passe sammen.

Ud over det fremfører ordføreren, at ordføreren er den eneste, der lytter til fakta, og det synes jeg jo så heller ikke er rigtigt. Vi andre har jo faktisk også brugt rigtig meget tid på sætte os ind i, hvad det er for nogle antagelser, der ligger til baggrund for det her forslag. Det kan man være uenig eller enig i, og derfor ligger beregningerne jo også frit tilgængelige, og derfor kan man gå ind på faglig basis og sige: Den her antagelse tror jeg på, og den her antagelse tror jeg ikke på.

Jeg har selvfølgelig stor tillid til vores embedsværk, og det vil jeg have, indtil andet er bevist. Jeg ved ikke, hvor ordføreren har sine mistanker fra, om, at embedsværket ikke arbejder fagligt, så det vil jeg gerne have uddybet.

Kl. 12:27

Den fg. formand (Erling Bonnesen):

Ordføreren.

Kl. 12:27

Theresa Scavenius (ALT):

Det var to spørgsmål. Hvad angår økonomien, så handler det her jo om, at der er et stort vækstmarked for salg og køb af affald og forbrænding af det, så vækstpotentialet ligger hos de private aktører, og derfor er jeg ud over klima- og miljøhensynet faktisk også ret bekymret over, at vi bruger statens penge på at give penge til de private aktører. Jeg synes ikke, det er en måde at passe på borgernes penge på.

I forhold til den faglige diskussion, så er der jo netop en offentlig diskussion om, hvorvidt ministeriet kan finde ud af at regne ordentligt, hvordan de skønner, hvordan den faglige diskussion i ministeriet er. Så det er jo lige præcis det, jeg henholder mig til. Derudover mener jeg også, at der har været problemer med, at ministeriet ikke har villet give deres beregningsforudsætninger, og det har jeg så kaldt ministeren i samråd om, og jeg har lige set i går aftes, at der kommer noget, og der kan blive en lang diskussion om det.

Pointen er, at der er en reel diskussion om, hvad kvaliteten af fagligheden i Klimaministeriet er, og hvor politiseret ministeriet er, og det synes jeg vi bliver nødt til at forholde os til, og jeg ved, at der også at er kritiske røster i det her hus, der er bekymrede over det. Så selvfølgelig skal vi arbejde for det.

Kl. 12:28

Den fg. formand (Erling Bonnesen):

Fru Karin Liltorp.

Kl. 12:28

Karin Liltorp (M):

Jeg vil også gerne udfordre udsagnet om, at man ikke har lov til at kritisere forslaget. Altså, jeg har f.eks. hørt SF komme med flere kritiske indvendinger, og de har på den baggrund fået lavet nogle ændringer til lovforslaget, som netop gør det bedre. Så jeg kan ikke forstå indstillingen om, at man ikke har lov til at kritisere, og at der ikke bliver lyttet. Sådan har jeg ikke helt opfattet det.

Men jeg synes også, at anklagen om forligsbrud er meget grov, for jeg har også været inde og nærlæst det, og efter min bedste overbevisning gør man lige netop det, som er aftalt. Der står i aftalen, at hvis kommunerne ikke vil påtage sig opgaven, vil man liberalisere arbejdsmarkedet, og man vil monitorere på det for at se, om det har haft den ventede effekt. Hvordan det kan tolkes som forligsbrud, har jeg nok også svært ved at se.

Kl. 12:29

Den fg. formand (Erling Bonnesen):

Ordføreren.

Kl. 12:29

Theresa Scavenius (ALT):

Jeg kan ikke vurdere, hvorvidt andre bliver lyttet til. Jeg kan hvert fald bare sige, at jeg personligt ikke har følt mig lyttet til.

I forhold til forligsbrud, så handler det jo igen om, at der ligger en politisk aftale med nogle klare målsætninger, og så er spørgsmålet, hvilke virkemidler man bruger til at få implementeret de her målsætninger – skal man bruge en KL-model, eller skal man bruge markedsmodellen? Jeg er sådan set ligeglad med, hvad for et virkemiddel vi bruger, bare vi får målsætningen implementeret. Her er udfordringen så konkret, at der er blevet sået ekstremt meget tvivl om, hvorvidt det her virkemiddel kan føre til, at man kan nå målsætningen. Så jeg synes, at man skal henholde sig til vores aftales målsætning og sige, at vi vil have den implementeret, og så kan vi have en praktisk diskussion om, hvilket middel vi skal bruge i den sammenhæng.

Kl. 12:30

Den fg. formand (Erling Bonnesen):

Så er det hr. Søren Egge Rasmussen.

Kl. 12:30

Søren Egge Rasmussen (EL):

Jeg synes ikke rigtig, at man kan kalde det den blinde konkurrencestat. Altså, her har vi at gøre med en aftale, hvor man sådan set har haft en førsteprioritet om kontrolleret statslig nedlukning af nogle affaldsanlæg, og hvis det ikke lykkedes, var det så liberalisering. Det lykkedes så ikke at få den kontrollerede nedlukning, og så er vi altså endt her.

Så vil jeg sige, at den her aftale på 17 sider faktisk er væsentlig mere detaljeret end mange andre aftaler, der ligger på klima- og energiområdet. Så man har egentlig her defineret flere ting, og man har så også defineret nogle genbesøg, bl.a. om de der strandede omkostninger, ikke? Hvis det så begyndte at vise sig, at det godt nok bliver meget dyrere end 200 mio. kr., ville det jo være naturligt, at en forligskreds går ind og revurderer, om det her så er en god aftale, altså at man skal revurdere den, inden man liberaliserer. Det ville da være fornuftigt. Det kan jeg jo tale om, men jeg har jo ikke noget indflydelse på det. Det har Alternativet jo. I er jo stadig væk med i aftalekredsen, så I har jo sådan set skrevet under på den her 17-siders aftale. Er Alternativet stadig med i den her aftale?

Kl. 12:31

Den fg. formand (Erling Bonnesen):

Ordføreren.

Kl. 12:31

Theresa Scavenius (ALT):

Vi er stadig med i den aftale, for den synes vi stadig er god. Altså, hvis vi alene havde skrevet den, var den endnu bedre, men vi synes stadig væk, den er udmærket, i forhold til hvad man kan inden for den her sektor.

Nej, jeg er ikke blevet lyttet til i forhold til de kritikpunkter, og derfor er vi stadig utilfredse med lovforslaget, og vi kan ikke acceptere, at man sender et lovforslag på gaden, som ikke har de målsætninger, som var i den politiske aftale. Så det er der, vi står, og det er måske atypisk i den her sammenhæng, men det er nu engang sådan, jeg tænker.

Ordføreren snakkede tidligere om det her med energifællesskaber. Det var lidt den samme type diskussion. Der var blevet lavet en politisk aftale, hvor energifællesskaber var en del af aftalen, og når der så kommer et lovforslag, er det blevet skrevet ud. Derfor ser jeg jo, at man har den der ideologiske linje med, at man faktisk prioriterer de store aktørers økonomiske interesser frem for de små aktørers, borgernes, interesser, herunder i forhold til miljø og klima. Det er den samme diskussion.

Hvad gør vi i de tilfælde, hvor der bliver lavet politiske aftaler, og hvor man fra ministeriernes side faktisk ikke sidder og læser de her aftaler, men gør det, man havde tænkt sig. Jeg ved ikke, hvad der foregår. Sådan noget må undersøges. Det er derfor, jeg siger, at vi jo må kigge på, hvad det er, der foregår. Hvordan kan det være, at en politisk aftale ender med ikke at blive implementeret?

Jeg kan lige tilføje det sidste og sige, at der i regeringsgrundlaget også står, at de vil have implementeret en hel masse af deres gamle aftaler. Så vi har jo, som Klimarådet nævnte, en implementeringsudfordring i det her samfund, og det synes jeg at vi skal kigge på.

Kl. 12:32

Den fg. formand (Erling Bonnesen):

Hr. Søren Egge Rasmussen.

Kl. 12:32

Søren Egge Rasmussen (EL):

Referencen er til L 37 om grøn brint og de direkte linjer, hvor man imødekommer dem, der gerne vil have deres eget kabel ind til deres brintanlæg. Samtidig er der nogle borger- og energifællesskaber, som sysler med, at de gerne vil have nogle solceller op på nogle boligforeningers tage. Man er så ikke imødekommende i den proces, vi har i lovarbejdet, så man ender med at vedtage noget, som de ikke kan bruge. Det synes jeg er en god parallel. Det er jo sikkert korrekt, at vi vil se mange processer, hvor man kan tolke på og diskutere, om man fuldt ud implementerer en aftale. Så det er sådan set en berettiget kritik, synes jeg.

Kl. 12:33

Den fg. formand (Erling Bonnesen):

Ordføreren.

Kl. 12:33

Theresa Scavenius (ALT):

Hvis jeg skal supplere det, så er det jo noget med at sige, at vi er tilbage til sådan en demokratidiskussion. Hvad er magtforholdet mellem Folketinget, hvor vi har meget få medarbejdere og virkelig dårlige arbejdsbetingelser og vi bliver læsset til med alt muligt og skal halse os igennem det og det er virkelig svært, og så de her magtfulde ministerier, som har tonsvis af medarbejdere, som kan lave lange rapporter, som det er svært for os at nå at læse?

Så det er den her demokratidiskussion: Hvordan synes vi at vi skal arbejde? Har vi de rigtige betingelser? Har vi givet for meget magt til ministerierne?

Kl. 12:33

Den fg. formand (Erling Bonnesen):

Så er det hr. Morten Messerschmidt.

Kl. 12:33

Morten Messerschmidt (DF):

Jeg synes, det er spændende, at fru Theresa Scavenius taler om arbejdsbetingelserne og netop ministerierne, og jeg kunne godt tænke mig at komme lidt mere ind i, hvordan fru Theresa Scavenius tænker det her, for jeg kan se, hun har stillet et spørgsmål til ministeren, hvor ministeren bedes redegøre for, hvor mange nuværende medarbejdere i Klima-, Energi- og Forsyningsministeriet der tidligere har været ansat i Landbrug & Fødevarer og/eller Dansk Industri.

Kan fru Theresa Scavenius tage os lidt med ind i sit univers her og sige noget om, hvad det er, der i forhold til arbejdsbetingelserne skulle være et problem i, at man har medarbejdere i et ministerium, der har arbejdet i Landbrug & Fødevarer eller Dansk Industri, og om det er indsnævret til de to interesseorganisationer kun, eller om hun måske kan brede det lidt ud?

Kl. 12:34

Den fg. formand (Erling Bonnesen):

Ordføreren.

Kl. 12:34

Theresa Scavenius (ALT):

Det er et rigtig interessant spørgsmål. Det her handler om netop udfordringer ved den måde, det sker på i øjeblikket, hvor vi har en afdemokratisering, og hvor det sker globalt set. Der er det det, vi ser, altså at de politiske rum bliver overtaget af erhvervslivets interesser. Det er man opmærksom på i rigtig mange dele af verden, og derfor har man i mange lande – også i Bruxelles f.eks. – lobbyregistre, regler for karensperioder osv. osv.

Vi har ingenting af det i Danmark, og derfor har jeg gerne villet rejse den diskussion og sige, at når Folketinget mister indflydelse på, hvad der foregår i ministerierne, er mit spørgsmål: Hvem har så indflydelse? Og derfor vil jeg gerne fremadrettet foreslå, at man siger, at ved alt lovforberedende arbejde skal man have kortlagt: Hvilke forskellige folk har været inde over? Hvem har man mødtes med? Hvilke forslag er der blevet lyttet til hvornår og hvorfor ikke?

Så vil jeg sige, at nej, det er ikke kun Landbrug & Fødevarer og Dansk Industri, det kunne være. Det er sådan set et generelt lobbyismeregister, jeg godt kunne tænke mig, i forhold til alle typer af aktører. Specifikt i Danmark ved vi bare, at det er nogle af de meget centrale aktører, og derfor er det dem, man ligesom kan forvente har en indflydelse. Men det er et lobbyregister, og det lovforberedende arbejde i forhold til lobbyisme er sådan set en generel ting, hvor jeg gerne vil have, at vi skal have mere åbenhed og transparens.

Kl. 12:35

Den fg. formand (Erling Bonnesen):

Hr. Morten Messerschmidt.

Kl. 12:35

Morten Messerschmidt (DF):

Men det er jo sådan lidt en mistillidserklæring at komme med sådan et statement her. Så har fru Theresa Scavenius nogle konkrete eksempler på eller beviser på, at der er medarbejdere ovre i ministerierne, der modtager deres løn fra staten, men som i virkeligheden er servile over for de her interesseorganisationer, altså folk, der er ansat, som ikke kan finde ud af, at nu har man et andet opdrag?

Jeg synes, det er et bemærkelsesværdigt spørgsmål at stille, og derfor vil jeg da gerne høre: Hvad er det, der sådan er den konkrete anledning?

Kl. 12:36

Theresa Scavenius (ALT):

Det er jo noget med, at jeg mener, at vi skal have afdækket det yderligere. Men det konkrete eksempel er, at departementschefen har arbejdet i Finansministeriet, og så er det interessant i forhold til det her lovforslag at kigge på, at man ikke følger den politiske aftale, men at man laver noget andet, hvor der er nogle økonomiske interesser i det. Så det her kunne være et eksempel på det.

Men igen vil jeg sige: Det her er jo hypoteser, og det er derfor, jeg opfordrer til, at vi stiller spørgsmål til det, begynder at kortlægge det, interessere os for problematikken og i det hele taget få mere forskning i det, for i Danmark er vi lidt et uland i forhold til at diskutere, hvilken påvirkning lobbyisme har i forhold til vores lovgivning.

Jeg konstaterer bare: Folketinget har lidt for lidt indflydelse på ministeriets arbejde – det kan vi se med den politiske aftale; den er de sådan set ligeglade med. Og så interesserer jeg mig for: Hvem har så indflydelse? Hvem giver idéer til embedsmændenes arbejde?

Her kunne en hypotese være, at det er nogle af de andre steder, de har arbejdet; vi ved generelt, at Landbrug & Fødevarer og Dansk Industri er nogle meget stærke aktører i vores samfund.

Kl. 12:37

Den fg. formand (Erling Bonnesen):

Så er det fru Signe Munk.

Kl. 12:37

Signe Munk (SF):

Der bliver jo fremsat mange påstande fra ordførerens side, og jeg tænker, at ordføreren vil dokumentere dem. Men ordføreren kom med den opfordring, at vi skulle tale om lovforslaget, og derfor vil jeg spørge konkret ind til lovforslaget. Ordføreren siger, at hun gerne vil have oplyst, hvor lovforslaget stammer fra, og der vil jeg gerne være behjælpelig. Altså, det stammer jo fra den politiske aftale, som ordførerens parti selv har skrevet under på. Helt konkret, som Enhedslistens ordfører også sagde, står det på side 12 i aftalen, at såfremt KL-modellen ikke kommer til at lykkes, vil man automatisk går over til en konkurrencemodel. Jeg vil bare høre, om ordføreren anerkender, at det står på side 12, at der vil komme sådan en konkurrenceudsættelse af det forbrændingsegnede affald, hvilket det her lovforslag er en udmøntning af.

Kl. 12:38

Den fg. formand (Erling Bonnesen):

Ordføreren.

Kl. 12:38

Theresa Scavenius (ALT):

Jeg anerkender, at der står, at konkurrence er et virkemiddel til at implementere de målsætninger, der er i den politiske aftale. KL-modellen faldt, og den stod også i aftalen. Den kunne ikke lade sig gøre. Nu synes jeg, vi må være parat til at sige, at konkurrencemodellen også falder på de samme kriterier som KL-modellen eller nogle andre, men tilsvarende kriterier. Med KL-modellen kunne man ikke løfte opgaven med at implementere målsætningerne. Nu må vi se med konkurrencemodellen. Der er blevet sået så meget tvivl om, at den kan løfte opgaven, og så må vi jo sætte det på pause og lave en tredje model. Det er jeg sikker på at vi godt kan finde ud af. Der er masser af dygtige mennesker ude i samfundet og masser af dygtige mennesker herinde, så selvfølgelig kan vi godt finde en god model, der faktisk kan løse de her ting. Det vil jeg faktisk bare virkelig appellere til SF om at vi kunne samarbejde om, for det kunne være fantastisk at lave den her tredje model.

Kl. 12:38

Den fg. formand (Erling Bonnesen):

Fru Signe Munk.

Kl. 12:38

Signe Munk (SF):

Det er nu engang sådan, at når man har skrevet under på en aftale, så er normal forligspraksis i det her hus, at man står på mål for den aftale. Der er nogle partier, der har fået noget, og der er nogle partier, der har givet noget. Jeg vil egentlig bare høre, om det fremadrettet er sådan, at når Alternativet indgår en aftale, så kan man ikke være sikker på, at de overholder de aftaler, der er lavet? Det handler om helt reelle kompromiser, her om f.eks. en KL-model og så en model med konkurrenceudsættelse. Jeg er ikke vild med modellen med konkurrenceudsættelse, men det er en del af kompromiset. Så jeg vil bare høre: Kan man regne med, at Alternativet fremadrettet står bag de aftaler, de indgår, og stemmer for de lovforslag, som immer væk udspringer af de aftaler?

Kl. 12:39

Den fg. formand (Erling Bonnesen):

Ordføreren.

Kl. 12:39

Theresa Scavenius (ALT):

Man kan regne med, at vi arbejder for at få de hensigter, der ligger i de politiske aftaler, implementeret. Det kan man stole på. Det, jeg jo omvendt siger, er, at jeg mener, at andre ordførere fra andre partier laver forligsbrud, netop fordi I ikke sørger for, at vi får implementeret de politiske målsætninger. Her er der et lovforslag, som er et virkemiddel til at implementere målsætningerne, men vi ved, at det ikke kommer til at virke. Det gælder både rent teoretisk, hvor der er nogle spørgsmål, og rent faktuelt, og så er der også noget EU-retsligt, der vil bevirke det.

Det kunne jeg rigtig godt tænke mig at vi diskuterede i de næste par uger, så vi faktisk kunne sige: Okay, lad os gå tilbage til den politiske aftale og se på, hvad det var, vi gerne ville. Og så er det, jeg har appelleret til, at man enten siger, at man går tilbage og forsøger at få implementeret den politiske aftale, eller at man river den gamle klimaplan i stykker. Så synes jeg, at de partier, der vil stemme for det her lovforslag, skal rive den gamle klimaplan i stykker og sige: Nu laver vi en sort affaldssektor i stedet for, og det er det, vi ønsker politisk. Det ville vi jo så i Alternativet gå ud af.

Kl. 12:40

Den fg. formand (Erling Bonnesen):

Så er det fru Charlotte Bagge Hansen.

Kl. 12:40

Charlotte Bagge Hansen (M):

Tak for ordet. Jeg har et spørgsmål til ordføreren. Jeg kan ligesom høre, at ordføreren har mistillid til, at embedsværket gør deres arbejde godt nok. Mit spørgsmål er: Er det ordførerens holdning eller er det hele Alternativets holdning, at man har mistillid til vores embedsværk i Folketinget?

Kl. 12:40

Den fg. formand (Erling Bonnesen):

Ordføreren.

Kl. 12:40

Theresa Scavenius (ALT):

Det kan jeg desværre ikke udtale mig om.

Kl. 12:40

Den fg. formand (Erling Bonnesen):

Fru Charlotte Bagge Hansen? Spørgeren frafalder. Så siger vi mange tak, og så er der ikke flere bemærkninger. Tak til ordføreren. Vi går videre til Nye Borgerliges ordfører, og det er hr. Kim Edberg Andersen.

Kl. 12:41

(Ordfører)

Kim Edberg Andersen (NB):

Jeg bliver nødt til lige at adressere det der med at blive anklaget for at være en del af et politisk teater. Det synes jeg ikke er i orden. Men jeg vil også godt sige, at jeg godt kan lide en ordfører, der brænder for sit område, og det er jeg sikker på at Alternativets ordfører gør. Jeg anerkender faktisk også, at Alternativets ordfører har nogle pointer i forhold til den her aftale, hvor hun rammer den ret rent. Om det så er forligsbrud, eller hvad det er, skal I slås om i forligskredsen, men hun rammer den faktisk ret rent nogle gange. Jeg er så også enig med fru Signe Munk i, at når man har skrevet under på en aftale, og at der står, som der gør, på side 12, så er det sådan, det er

I Nye Borgerlige er vi heldigvis ikke bundet af at være med i den her aftale, for det var en dum aftale til at starte med. Vi kommer heller ikke til at støtte det her nu, for det er stadig væk en dum aftale. Den er ikke blevet bedre af, at man nu vil komme med et eller andet papir lavet af en farvelade af partier, hvor der står, at vi måske holder op med at brænde affald af, men at vi stadig væk kan importere alt det affald, vi vil, og vi ved, at det er konkurrencedygtigt, for man gør det allerede. I er klogere, end jeg er, men jeg kan ikke få det til at hænge sammen. Og så er virkeligheden jo nok, at det ikke helt hænger sammen, så hvorfor ikke bare få lavet en aftale, der virker? For det, vi snakker om, er dybest set, at vi ikke ønsker at brænde affald af, fordi vi ønsker at få mindre CO2 ud i atmosfæren i Danmark.

Men man kunne jo også sige: Skulle vi måske stikke fingeren i jorden og vente på, at danskerne blev meget bedre til cirkulær økonomi, og at vi kom til at genbruge tingene, sådan at vi producerede mindre affald? Det kunne man jo. Men der har man malet sig op i et hjørne, fordi man siger, at alting skal være færdigt i 2030, for ellers dør baby, og det er der, vi rammer muren her.

Der er masser af gode ting. Jeg så i et program den anden dag, at Amagerværket udledte 500.000 t CO2 om året, og hvis de ligesom Oslo brugte nogle penge på at fange den CO2 med CCS, så var vi nået næsten i mål. Jeg tror, at det ville koste 8 mia. kr. – det kunne vi regne på. Det er en løsning, og den virker; det kan sættes op; teknologien er der. Vi har faktisk også sat gang i et projekt om at blæse den her CO2 nede i undergrunden, hvilket også skulle hastes igennem Folketinget. Se, teknologi kan hjælpe os. Den er faktisk vores ven, hvis vi holder op med at lave politiske ideologier og gøre klimaet til en religion, som der kæmpes for med mave og hjerte i stedet for med hjernen.

Det er nok derfor, vi i Nye Borgerlige ikke kan se os i det her. For det er teknologi, der skal til. Det er også samarbejde på tværs af partierne herinde, og nogle gange tænker jeg også, at hvis vi ingen kameraer havde på, hvis vi slukkede for kameraerne, så ville vi snakke pænere til hinanden og lytte lidt mere til hinanden. For jeg tror faktisk, at der kan findes løsninger på tværs af partierne herinde, og at vi gerne vil nå i mål på en god måde, men også en måde, hvor folk har råd til stadig væk at leve og have varme, også ude på landet.

Så selv om jeg selvfølgelig har taget afstand fra en enkelt ordfører, er det ikke, fordi jeg hænger ordføreren ud. Det er det bestemt ikke. Jeg har stor respekt for ordføreren. Hun kan godt være en lille smule kantet en gang imellem, og det kan jeg godt lide, for det er jeg også selv. Men når vi går ud herfra, skal vi også lige gribe i egen barm og sige: Blev der sagt noget godt i salen i dag, og er der noget, vi kan gøre bedre? Og hvis der er det, skal vi selvfølgelig alle sammen tage imod og gøre det bedre.

Når vi er ved det med at gøre det bedre, vil jeg anbefale ministeren lige at tage fat i børne- og undervisningsministeren, for han kan virkelig finde ud af at lave et lovforslag, der er skåret ind til benet, sådan at sådan en som mig med 35 ordførerskaber har en mulighed for læse meget kompliceret stof, men meget komprimeret, sådan at jeg kan forstå det. Ministeren og ministerens ministerium har en tendens til at køre lixtallet helt i top. Og I skal huske, at jeg også er valgt herinde, og at jeg også skal kunne læse det. Vi behøver ikke at gøre tingene mere indviklet, end de er, og hvis ikke man kan skrive tingene enkelt, er det nok, fordi det ikke er en god idé, man har. Det er bare et livsråd, jeg håber I tager til jer.

Jeg synes, at det her er et lovforslag, der bygger oven på en rigtig dårlig aftale – en aftale, man nok burde genbesøge. I stedet for at forsøge at tvinge et marked i gang og lave tvang for at nå i mål burde man prøve at få danskerne med som medspillere og ikke tvinge dem til at være modspillere. For én ting er sandt, og det er, at hvis vi gør det på den her måde, så bliver det meget dyrere at være dansker, og jeg synes faktisk, at efter den situation, vi har stået i de sidste par år, er det på tide, at vi i Folketinget også respekterer, at der er rigtig, rigtig mange danskere – måske især i de områder, jeg kender til – som har det rigtig stramt i forvejen. Min bekymring er, at dem rammer vi endnu hårdere med det her lovforslag. Nye Borgerlige kan ikke støtte lovforslaget.

Kl. 12:46

Den fg. formand (Erling Bonnesen):

Tak for det. Der er en kort bemærkning fra fru Theresa Scavenius.

Kl. 12:46

Theresa Scavenius (ALT):

Tak for ordførerens tale. Jeg synes, det er et interessant perspektiv, og jeg tror måske, det er, fordi vi begge to kommer fra sådan nogle nye små partier, som jo ligesom på en eller anden måde kommer ind som en kritik og gerne vil opstille nogle alternativer til, hvordan den politiske kultur foregår. Vi er så givetvis politisk uenige om en masse indholdsmæssigt, men dér er vi garanteret rigtig enige. Og vi repræsenterer sådan mere den almindelige borger, der sidder og undrer sig over, hvad der foregår i det her hus.

Når jeg kalder noget politisk teater, er det lidt en analyse i forhold til det her med, at lovforslagene er blevet skrevet på en måde – lige præcis sådan, som ordføreren beskriver det – der er fuldstændig umulig at forstå. Jeg kan nævne andre lovforslag, L 80 og L 81, som er fuldstændig umulige at forstå. Jeg skal sidde og læse dem tre gange bare for at få hoved og hale i dem. Når man så behandler dem og snakker om dem på et overfladisk niveau og kan sige med det samme, at det kan vi bare køre igennem huset, så er det jo en form for teater, hvor man lader, som om man har forstået indholdet.

Konkret i forhold til affaldsområdet er det jo det her med, at der er blevet sagt masser af faktuelt forkerte ting, for der står i lovforslaget, at vi åbner op for, at man må lave ny kapacitet, og at man forventer mere import. Så hvis man læser lovteksten, kan man faktisk godt se, at der er en diskrepans, i forhold til hvad der så bliver sagt. Og det kan man så kalde forskellige ting – jeg har kaldt det politisk teater.

Kl. 12:47

Den fg. formand (Erling Bonnesen):

Ordføreren.

Kl. 12:47

Kim Edberg Andersen (NB):

Jamen jeg tror bare, det er, fordi jeg, når spørgeren siger »politisk teater« og kigger ned på mig, bliver sådan lidt ramt, for jeg synes ikke, det er det, vi laver herinde. Jeg køber fuldstændig ind på, at der er nogle ting, vi skal gøre meget bedre. Nu er jeg sådan set heller ikke supersart over det, men jeg bliver bare nødt til at italesætte, at der er nogle problemstillinger herinde med, at små partier har små sekretariater, som kæmper imod et regeringsapparatet, der er kæmpestort.

Der er nogle ting, vi kunne gøre – måske skulle man lave det sådan, at alle partier uanset størrelse havde lige muligheder for at have sekretariater, som kunne hjælpe dem, så man kunne få noget faglighed ind der. Det kunne gøre arbejdet bedre. Hvis man er et stort parti, har man selvfølgelig ikke lyst til at gå den vej, for så mister man jo en konkurrencefordel, men det ville åbenlyst være godt for demokratiet herinde.

Vi er fra to små partier. Det er nemt for mig at være i et lille parti, for vi har jo den grundsætning, at vi siger, hvad vi tænker – nogle gange er det godt, andre gange er det ikke alt for godt, men det gør vi, og det står vi ved, og det anerkender jeg også at spørgeren gør.

Kl. 12:48

Den fg. formand (Erling Bonnesen):

Fru Theresa Scavenius.

Kl. 12:48

Theresa Scavenius (ALT):

Jeg vil bare lige kommentere på det allersidste. Jeg er faktisk meget enig i, at Folketinget har brug for en større administration til at hjælpe os med at lave det her lovgivningsarbejde. Rigtig meget er sådan partipolitisk, men noget af det handler jo også bare om, at vi skal føre kontrol med regeringen. Det er vores opgave her som parlamentarikere. Og for at lave det stykke arbejde, burde huset have nogle flere medarbejdere, der kunne hjælpe os med det – på linje med at ministeren har sindssyg mange medarbejdere til at hjælpe med hans eller hendes arbejde. Men det er måske noget, Nye Borgerlige kunne have lyst til at samarbejde med Alternativet om fremadrettet.

Kl. 12:48

Den fg. formand (Erling Bonnesen):

Ordføreren.

Kl. 12:48

Kim Edberg Andersen (NB):

Jamen jeg kan jo sådan set også godt lide det partipolitiske. Der skal også være noget kant herinde, der viser, at vi er forskellige. Men jeg er enig i, at der mangler ressourcer i den ikkeregeringsbærende del af Folketinget – i forhold til ressourcer støder vi panden mod muren. Jeg synes, vi bliver rigtig godt hjulpet af udvalgssekretærerne osv., men forholdet er måske 1 til 10 eller 1 til 50. Og ja, det hæmmer selvfølgelig vores kontrol med regeringen.

Kl. 12:49

Formanden (Søren Gade):

Tak for det. Da der ikke er flere korte bemærkninger, siger vi tak til hr. Kim Edberg Andersen fra Nye Borgerlige. Jeg giver nu ordet til klima-, energi- og forsyningsministeren.

Kl. 12:49

Klima-, energi- og forsyningsministeren (Lars Aagaard):

Nå! For første gang står jeg på talerstolen, hvor der er en, der har været heroppe, der er væsentlig højere end mig, så nu skal jeg så lige prøve at se, hvordan man får pulten længere ned. Sådan. Den politiske aftale om en klimaplan for en grøn affaldssektor og cirkulær økonomi for 2020 sætter retningen for en grøn affaldssektor i Danmark. Vi skal producere mindre affald, sikre mere genanvendelse og brænde mindre af. Vi har i Danmark igennem mange år investeret i affaldsforbrænding, som historisk har været en vigtig energikilde. Affald har fortrængt fossil energi, kul og olie og gas, i vores varme- og elproduktion. Men uden initiativer fra klimaplanen bliver affald til den største fossile varme- og energikilde i fremtiden, og vi kan ikke uden nye initiativer sikre CO2-fri varme i radiatorerne. Samtidig efterspørger virksomheder affald til at genanvende i nye produkter, og derfor skal reguleringen også følge med. Vi har allerede på en række områder styrket rammerne for affaldssortering og genanvendelse i Danmark, men vi mangler stadig at fremtidssikre reguleringen fra affaldsforbrænding. Lovforslaget medfører derfor i tråd med den politiske aftale en nyorganisering af affaldsforbrændingssektoren, som sammen med en række øvrige initiativer skal medvirke til, at vi får en mere effektiv affaldssektor i Danmark, og at vi i fremtiden brænder mindre af.

I tilknytning til lovforslaget har vi bl.a. drøftet, at affaldssektoren skal have klarhed om rammerne for at investere i CO2-fangst-anlæg, og jeg vil gerne benytte lejligheden til at takke SF for at have kastet energi ind i den diskussion. Affaldsforbrændingsanlægget har et stort potentiale for at indfange såvel fossil som biogen CO2. Sektoren kan med andre ord yde et væsentligt bidrag til at opnå klimalovens 70-procentsmålsætning i 2030 og målsætningen om klimaneutralitet i 2050. Vi har derfor efter dialog i forligskredsen fremrykket det arbejde fra 2024 til 2023, og vi kommer også til at iværksætte analyser af markedsudvikling af rammerne for prissætning af biogent CO2.

Som nævnt implementerer dette lovforslag klimaplanens kapitel 5. Her blev det aftalt, at KL først skulle komme med en plan for at lukke anlæg og nedbringe forbrændingskapaciteten Danmark. Idet KL's plan ikke kunne godkendes efter kriterierne i aftalen og KL heller ikke ville arbejde videre med modellen, fulgte det automatisk af aftalen, at der skulle iværksættes en udbudsbaseret løsning. Arbejdet med udbudsmodellen har været i gang i godt 2 år, og lovforslaget udgør det centrale element i løsningen. Det følger, at vi i tråd med aftalen nu for det første har et krav om, at kommunerne skal sende behandlingen af det forbrændingsegnede affald i udbud. For det andet skal anlæggene selskabsgøres i aktie- og anpartsselskaber for at skabe armslængde og transparens mellem kommunerne, der udbyder affaldet, og anlæggene, der skal byde på det. De nye selskaber skal fortsat have et kommunalt majoritetsejerskab som aftalt i klimaplanen. Udbudskravet følges op af et styrket tilsyn med forbrændingssektoren, og det ligger i Forsyningstilsynet. Forsyningstilsynet skal bl.a. vejlede kommunerne ved at udarbejde understøttende materiale og konkurrencefremmende tiltag. Vejledningen skal understøtte, at kommunerne kan tilrettelægge udbuddene, så de køber de bedste ydelser ud fra bl.a. pris- og miljøhensyn. Det bliver i første omgang frivilligt for kommunerne at bruge de konkurrencefremmende tiltag, men ud fra et følg eller forklar-princip skal kommunerne forklare, hvis de vælger ikke at følge vejledningen.

I klimaplanen blev det skønnet, at aftalen vil reducere CO2-udledningerne med ca. 0,6 mio t i 2030. Siden indgåelse af aftalen er effektvurderingerne opdateret, og det er vurderingen, at konkurrenceudsættelsen vil realisere den forventede reduktion fra klimaplanen. På baggrund af affaldssammensætningen i klimafremskrivningen i 2022, skønnes den samlede udledning fra affaldsforbrændingen således at være 0,6 mio. t i 2030. I klimaplanen er det aftalt, at udviklingen i forbrændingskapacitet og affaldsmængder skal monitoreres, og lovforslaget fastsætter de regler, der ligger til grund for monitorering. Energistyrelsen vil løbende rapportere udviklingen til forligskredsen, så vi hele tiden kan følge op på, om udviklingen i forbrændingskapacitet og -mængder går i takt. På den baggrund skal forligskredsen, som det er aftalt i klimaplanen, følge det op med eventuelle yderligere tiltag, hvis det viser sig, at affaldsmængde og -kapacitet ikke hænger sammen.

Verden står ikke stille. Vi bliver fortsat bedre til at genanvende vores affald i stedet for at brænde det af. Sidste sommer lavede vi en aftale om at styrke tilsynet med virksomhedernes affaldssortering. Det styrker den cirkulære økonomi, men det ændrer også på den danske affald sammensætning og den samlede danske affaldsmængde.

Kl. 12:54

Det påvirker dog ikke den samlede forbrændingskapacitet.  Når vi øger vores udesortering, reducerer vi vores samlede affaldsmængde, og hvis vi har den samme kapacitet, vil vi umiddelbart øge vores import. Det kan vi nu se i den nye klimafremskrivning for 2023, hvor importen er steget og derfor også de samlede udledninger fra sektoren. Men det er vigtigt at slå fast, at uden lovforslaget og uden den forventede reduktion af den danske affaldskapacitet vil det problem være endnu større. Det ændrer ikke ved, at vi i forligskredsen fortsat skal drøfte sektorens udledninger, og det understreger vigtigheden af, at det arbejde bliver igangsat om rammerne for investeringer i CCS-fangst fra anlæg i forbrændingssektoren.

Den offentlige høring har givet anledning til justeringer i lovforslaget, og jeg vil kort opridse de mest centrale her, som jo også har været i supplerende høring. Herudover vil jeg henvise til lovforslaget og det offentliggjorte høringsnotat: For det første indføres mulighed for fristforlængelse for selskabsgørelse i de særlige tilfælde, hvor et anlægs passiver overstiger aktiverne. For det andet har vi ændret muligheden for tvungent debitorskifte til kun at omfatte lån. For det tredje indføres skærpede tilsynsmuligheder for Forsyningstilsynet. Til sidst vil jeg i forbindelse med udvalgsbehandlingen stille to ændringsforslag. I det fremsatte lovforslag er der lagt op til at ophæve, at investeringer i affaldsforbrænding skal godkendes i forhold til affaldsgrundlaget. Det vil jeg efter drøftelser i forligskredsen justere til, at det fremover vil være ved etablering af ny forbrændingskapacitet, så det fastholdes. Herudover vil jeg stille et ændringsforslag af mere lovteknisk karakter, således at anvisningsretten for erhvervsaffald ophæves i loven og ikke i en bekendtgørelse, som der oprindelig var lagt op til.

Jeg vil afslutningsvis takke for interessen for lovforslaget og de mange drøftelser. Lovforslaget sætter en ny retning for affaldsforbrændingssektoren i Danmark, hvor vi både leverer på CO2-reduktioner og en mere effektiv sektor. Det er til gavn for både klima og forbrugerne. Jeg ser frem til udvalgsbehandlingen.

Kl. 12:56

Formanden (Søren Gade):

Tak for det. Det er sådan, at spørgetiden starter her kl. 13.00, og derfor tager vi den første korte bemærkning til ministeren, som er den, vi kan nå, og så er det min intention, at vi efter spørgetiden genoptager førstebehandlingen af lovforslaget, vi behandler nu, L 115. Jeg giver nu ordet til hr. Søren Egge Rasmussen fra Enhedslisten.

Kl. 12:56

Søren Egge Rasmussen (EL):

Tak. Der er jo afsat 200 mio. kr. til nogle strandede omkostninger, som så kan dække 70 pct. af et vist beløb ude i kommunerne, og hvis vi har med sådan nogle ekspropriationssager at gøre, er det jo fuld erstatning, de skal have, og ikke 70 pct.

Jeg noterer mig, at der i Jyllands-Posten i dag er en borgmester, fra Hørsholm, der er ude at sige, at hvis det her lovforslag bliver vedtaget, er de parat til at køre en sag med et erstatningskrav på 750 mio. kr. Og det er jo bare én sag, det er jo bare ét affaldsanlæg. Jeg har noteret mig, at der i lovforslaget står:

»Det kan næppe på forhånd helt udelukkes, at konkurrenceudsættelsen under særlige omstændigheder kan ramme enkelte ejere af anlæg med en intensitet, så det kan få karakter af ekspropriation.«

Er den oplysning, der står i lovforslaget, af nyere karakter for ministeren? Er det noget, som ministeren for nylig har orienteret forligskredsen om, eller er det noget, man har vidst hele tiden? Det kunne jeg godt tænke mig at vide.

Kl. 12:57

Formanden (Søren Gade):

Ministeren.

Kl. 12:57

Klima-, energi- og forsyningsministeren (Lars Aagaard):

Først vil jeg sige, at jeg forventer, at kommunerne sikrer en ansvarlig nedlukning, og det er rigtigt, at der, som det fremgår af aftalen, er afsat 200 mio. kr. med en deling, hvor kommunerne skal bære en del af omkostningerne, og staten skal bære en del af dem. Det synes jeg er et godt incitament. Det er god logik for mig, at kommunerne gives et incitament til at sikre en ansvarlig nedlukning.

Det er ikke ministeriets vurdering – og jeg har spurgt dem i dag – at der er tale om ekspropriation. Jeg tænker, at vi i den videre behandling af lovforslaget kan få lov at uddybe de tekniske detaljer i det. Og som andre ordførere har nævnt, står det jo enhver frit for at lave et sagsanlæg, og det må så gå sin juridiske gang, ifald det kommer.

Kl. 12:58

Formanden (Søren Gade):

Hr. Søren Egge Rasmussen.

Kl. 12:58

Søren Egge Rasmussen (EL):

Jamen grundloven gælder jo ikke kun for enkeltpersoner, den gælder også for juridiske konstruktioner og kommuner og den slags, så hvis staten begår et overgreb på en kommune, har man sådan set krav på fuld kompensation.

Nu nævner ministeren, at det skal være en forsvarlig nedlukning af de her affaldsforbrændingsanlæg, men vi står jo med en situation, hvor de konkurrenceudsættes. Det kan være, at de lige pludselig ikke har det affald, de plejer at have, og dermed får langt større strandede omkostninger, end man kunne forvente. Kan ministeren ikke se, at man ikke på forhånd kan sige, at det er en forsvarlig nedlukning, som man går ind i med det her lovforslag?

Kl. 12:59

Formanden (Søren Gade):

Ministeren.

Kl. 12:59

Klima-, energi- og forsyningsministeren (Lars Aagaard):

Aftalen bygger på, at man søgte at indgå en aftale med KL om nedlukning af kapacitet, og - vi kender alle forhistorien – det lykkedes ikke. Så er aftalen meget eksplicit, i forhold til at det alternative virkemiddel til at sikre lavere kapacitet er at konkurrenceudsætte affaldsforbrændingssektoren. Det, der så er spørgsmålet her, er, hvordan konkurrenceudsættelsen kommer til at virke i forhold til de enkelte anlæg. Det vil fremtiden vise. Det, vi har aftalt i forligskredsen, er, at vi monitorerer det, og ifald det viser sig, at det rimelige tab, som kommunerne har, overstiger de 200 mio. kr., så er vi enige om at vende tilbage og kigge på det.

Kl. 12:59

Formanden (Søren Gade):

Tak for det. Klokken er nu 13.00, og jævnfør dagsordenen begynder vi derfor på punkt 3, som er spørgsmål til ministrene. Vi siger tak til ministeren for nu. Førstebehandlingen af L 115 genoptages i umiddelbar forlængelse af spørgetiden.

Det næste punkt på dagsordenen er:

3) Besvarelse af oversendte spørgsmål til ministrene (spørgetid).

Kl. 13:00

Formanden (Søren Gade):

Det første spørgsmål er til udenrigsministeren. Vi byder velkommen til udenrigsministeren, og spørgeren er hr. Steffen Larsen, Liberal Alliance.

Kl. 13:00

Spm. nr. S 560

1) Til udenrigsministeren af:

Steffen Larsen (LA):

Mener ministeren, at det er rimeligt, at Udenrigsministeriets pressetjeneste svarer Frihedsbrevet, at man har brugt nok tid på Prehnsagen, som en reaktion på et spørgsmål om, hvorfor ministeriet og ministeren udlægger Rigsrevisionens krav til middagsdeltagere forkert?

Skriftlig begrundelse

Der henvises til artiklen »Eksperter: Lars Løkke har vildledt Folketinget i Prehnsagen« bragt den 28. april 2023 i Frihedsbrevet.« 

Formanden (Søren Gade):

Værsgo.

Kl. 13:00

Steffen Larsen (LA):

Mener ministeren, at det er rimeligt, at Udenrigsministeriets pressetjeneste svarer Frihedsbrevet, at man har brugt nok tid på Prehnsagen, som en reaktion på et spørgsmål om, hvorfor ministeriet og ministeren udlægger Rigsrevisionens krav til middagsdeltagere forkert?

Kl. 13:00

Formanden (Søren Gade):

Ministeren.

Kl. 13:00

Udenrigsministeren (Lars Løkke Rasmussen):

Hmm, ja, rimelighed og rimelighed. Jeg har i hvert fald meget svært ved at se fornuften i, at jeg skal stå her og svare på et § 20-spørgsmål på baggrund af noget, en af mine medarbejdere skulle have sagt til en journalist uden for citat, det må jeg sige. Jeg kan forstå, at den underliggende diskussion åbenbart handler om, hvordan man bruger sin tid, og jeg skal ikke stå på mål for det citat, der er brugt i den sammenhæng, men jeg vil da gerne gentage her: Jeg synes, jeg har brugt nok tid.

Kl. 13:01

Formanden (Søren Gade):

Spørgeren.

Kl. 13:01

Steffen Larsen (LA):

Rigsrevisionen har kritiseret, at Udenrigsministeriet ikke har krævet det korrekte navn på det såkaldte Wormslev- eller Prehnbilag. Udenrigsministeriet oplyser i et svar til udvalget og til Frihedsbrevet, at Rigsrevisionen har skiftet holdning, men det har Rigsrevisionen ifølge dem selv ikke gjort. Da Udenrigsministeriet så bliver spurgt om, hvorfor de giver falske oplysninger, svarer de: Nu har vi brugt nok tid på den sag.

Kan udenrigsministeren leve med, at man svarer forkert til Folketingets udvalg, og at man efterfølgende nægter at forholde sig til de forkerte oplysninger?

Kl. 13:01

Formanden (Søren Gade):

Ministeren.

Kl. 13:01

Udenrigsministeren (Lars Løkke Rasmussen):

Men det er da et interessant spørgsmål. Det skulle spørge spørgeren måske så have stillet. Jeg er blevet stillet et spørgsmål om, hvorvidt jeg synes, det er i orden, at min medarbejdere øjensynlig har sagt et eller andet uden for citat, og jeg hæfter mig ved, at hvis der er faldet sådan en kommentar, er den jo ikke indgået i Udenrigsministeriets officielle svar til Frihedsbrevet, men er noget, der er sagt i en baggrundssnak.

I forhold til det substantielle – men det er jo ikke det, jeg er blevet spurgt om – kan jeg så henvise til et skriftligt spørgsmål, der er stillet, nemlig udvalgsspørgsmål 81, som jeg netop har besvaret, hvor jeg forholder mig substantielt til den her sag. Og det er jo sådan, at den her konkrete sag, der ligger nedenunder, handler om en sag fra tiden, før jeg blev udenrigsminister, og den har vi brugt meget tid på. Og jeg kan måske lettest henvise til det, synes jeg, udmærkede spørgsmål, som er stillet skriftligt, og som handler om det, spørgeren måske ville have stillet mig et spørgsmål om, men nu blev jeg spurgt om noget andet.

Kl. 13:02

Formanden (Søren Gade):

Spørgeren.

Kl. 13:02

Steffen Larsen (LA):

Men uanset hvad, skriver fru Mette Abildgaard, der er formand for Statsrevisorerne, i et svar på Twitter, at reglerne er helt klare: Er der tale om enkeltpersoner, man bespiser, skal oplysningerne være personhenførbare, det giver sig selv, ellers kan det jo ikke kontrolleres, om middagen hører under anmeldelsesområdet.

Jeg kan dertil sige, at jeg jo personligt er ligeglad med, hvem hr. Rasmus Prehn har spist middag med, men det kan jo ikke være sådan, at Udenrigsministeriet efterfølgende kan slippe af sted med og give Folketinget urigtige oplysninger, kan det?

Kl. 13:03

Formanden (Søren Gade):

Udenrigsministeren.

Kl. 13:03

Udenrigsministeren (Lars Løkke Rasmussen):

Hvis der med urigtige oplysninger henvises til, at det er nogle, jeg skulle have givet, kan jeg sige, at jeg ikke har givet nogen urigtige oplysninger overhovedet. Det er sådan, at det er og var og vil fortsat være Udenrigsministeriets normale praksis at notere navne og titler på bilag, når der afregnes for medarbejderes og ministres udgifter til repræsentation. Sådan er det.

Så er der en konkret sag her, som er fra før min tid, hvor Rasmus Prehn ikke ønskede at oplyse navnet på den eksterne deltager, og det har man så foretaget en konkret vurdering af. Der har man taget afsæt i Statsministeriets Vejledning om ministerens udgifter, hvoraf det fremgår:

»Bilag i tilknytning til ministerens repræsentative møder og regeringsinterne møder skal påføres dato, og enten deltagere eller antal deltagere og deltagerkreds (f.eks. »folketingsmedlemmer«, »ministre«, »ambassadører«, »direktører«) på bestillingen.«  

Og det er jo derved, at der altså er en vejledning med afsæt i Statsministeriet, som ikke en til en matcher, kan man sige, de almindelige retningslinjer. De almindelige retningslinjer er i øvrigt dem, vi følger i Udenrigsministeriet. Det står jeg på mål for. Jeg har lært meget i et langt liv i politik, og en af tingene er, at man skal have styr på det der med regler og forskrifter og bilag.

Kl. 13:04

Formanden (Søren Gade):

Spørgeren for et afsluttende spørgsmål.

Kl. 13:04

Steffen Larsen (LA):

Jo, men er udenrigsministeren så ikke også enig med undertegnede i, at ministeriet skal svare sandfærdigt over for Folketinget – også i denne sag –  og at den ikke bare kan skubbes ind under gulvtæppet, ved at man siger: Nu har vi brugt tid nok på den sag?

Kl. 13:04

Formanden (Søren Gade):

Udenrigsministeren for en afsluttende bemærkning.

Kl. 13:04

Udenrigsministeren (Lars Løkke Rasmussen):

[Lydudfald] ... spørgsmål. Selvfølgelig skal Udenrigsministeriet og jeg svare retvisende på folketingsspørgsmål, og det gør vi også, og der er ikke noget at komme efter i den her sag.

Så er der det andet med, hvor meget tid man synes, man bruger. Vi bruger den tid, der skal bruges. Og her skal jeg altså stå og forholde mig til noget, der øjensynligt er sagt til baggrund. Det kan jeg jo ikke stå på mål for. Jeg kan stå på mål for den konkrete sagsbehandling i ministeriet, og den foregår fuldstændig efter reglerne, ligesom vi også besvarer spørgsmålet her i Folketingssalen. Og i substansen – men det er jo ikke det, spørgeren egentlig har spurgt til, men nu er jeg så flink at svare på det – er der stillet et spørgsmål, udvalgsspørgsmål 81, og det har jeg svaret på her i dag.

Kl. 13:05

Formanden (Søren Gade):

Tak for det. Det afslutter spørgsmålet. Vi siger tak til udenrigsministeren og tak til hr. Steffen Larsen Liberal Alliance.

Vi går videre til spørgsmål nr. 2. Det er til kulturministeren, som vi byder velkommen til, og er stillet af fru Susie Jessen fra Danmarksdemokraterne.

Kl. 13:05

Spm. nr. S 472 (omtrykt)

2) Til kulturministeren af:

Susie Jessen (DD):

Hvad mener ministeren om, at medieaftalens målsætning om, at DR og TV 2 skal arbejde målrettet med at skabe større mangfoldighed og diversitet på deres sendeflader, i sidste ende kan have den konsekvens, at der foregår diskrimination af f.eks. mænd, som Danmarksdemokraternes finansordfører oplevede før påske?

Skriftlig begrundelse

Der henvises til artiklen »Danmarksdemokraternes Susie Jessen er godt gal over en besked fra DR« bragt den 6. april 2023 på Jyllands-Postens hjemmeside, hvori det beskrives, at DR ville fravælge Danmarksdemokraternes finansordfører til en debat om et finanslovsforslag, fordi han er en mand.

Formanden (Søren Gade):

Værsgo for oplæsning.

Kl. 13:05

Susie Jessen (DD):

Mange tak. Hvad mener ministeren om, at medieaftalens målsætning om, at DR og TV 2 skal arbejde målrettet med at skabe større mangfoldighed og diversitet på deres sendeflader, i sidste ende kan have den konsekvens, at der foregår diskrimination af f.eks. mænd, som Danmarksdemokraternes finansordfører oplevede før påske?

Kl. 13:06

Formanden (Søren Gade):

Kulturministeren.

Kl. 13:06

Kulturministeren (Jakob Engel-Schmidt):

Tak til fru Susie Jensen for spørgsmålet. (Susie Jessen (DD): Det er Jessen). Undskyld, det skal jeg da være bedre til. Ikke desto mindre vil jeg sige, at jeg græmmede mig, da jeg, jeg tror, det var i B.T., første gang kunne læse om miseren. Hr. Dennis Flydtkjær, som er en velanset kollega og et dygtigt menneske, og som har bestridt mange forskellige politiske ordførerskaber herinde, er fuldt ud kvalificeret – ellers havde Danmarksdemokraterne ikke udpeget ham til de ordførerskaber, han har – til at svare alle medier på spørgsmål vedrørende Danmarksdemokraternes politik. Derfor må det jo aldrig blive sådan, at man i jagten på repræsentation, ligestilling og formater, hvor der er lighed i forhold til køn, fravælger den mest kompetente. Jeg har også noteret mig, at den redaktionelt ansvarlige på DR efterfølgende har beklaget, og det synes jeg er helt på sin plads.

Jeg har den holdning, at vores rolle som politikere er at udstikke rammerne for public service-institutionernes virke gennem public service-aftaler og lovgivning i loven om radio- og fjernsynsvirksomhed. Jeg kan ikke blande mig i DR's redaktionelle beslutninger, men jeg kan godt have holdninger til dem. Jeg håber, at Danmarksdemokraternes politiske ordfører hører mig sige klart her, at selv om man har et ønske om at sikre ligestilling og bred repræsentation, må det aldrig gå ud over, at man selvfølgelig interviewer og inviterer den mest kvalificerede til at udtale sig. Det gælder også, når det kommer til politiske sager og politiske partier. Omvendt har jeg også noteret mig, at Dansk Journalistforbund sammen med andre har udgivet en analyse, hvor man har set på de 50 mest citerede eksperter og vurderet, om der kunne være andre eksperter, man har glemt. Af de 50 mest citerede er 47 mænd, selv om der er en masse kvinder på de samme områder, man kunne have ringet til. Derfor tænker jeg, at i det her tilfælde har DR båret sig meget uheldigt ad, men det dækker jo ikke over eller uaktualiserer den dagsorden, som også er vigtig, synes jeg, at have et øje på.

Kl. 13:08

Formanden (Søren Gade):

Fru Susie Jessen.

Kl. 13:08

Susie Jessen (DD):

Tak for svaret. Jeg er også utrolig glad for den tilkendegivelse fra ministeren af, at DR var på en helt forkert kurs, da de sendte den her sms til mig kort før påske. Det gjorde ikke kun ondt, i forhold til at jeg synes, at det her med køn kommer til at spille en unødvendig rolle, også i forhold til mig som kvinde, altså at jeg ikke ved, om jeg reelt bliver valgt til en debat på grund af mit køn eller på grund af den kvalifikation, jeg har i forhold til at sidde herinde og have mine ordførerskaber, men også at Dennis Flydtkjær blev fravalgt netop på grund af sit køn. Det er helt galt.

Som gammel journalist synes jeg også, at det her åbner for en diskussion af, hvad det egentlig er, vi skal stille af krav til medierne. Vi har i medieaftaler skrevet i public service-kontrakter med TV 2 og DR, at de skal arbejde målrettet med at skabe større mangfoldighed og diversitet, og den her sag åbner jo også for en diskussionen om, at det her kan ende galt på en eller anden måde. Så det vil jeg egentlig gerne høre mere om.

Kl. 13:09

Formanden (Søren Gade):

Ministeren.

Kl. 13:09

Kulturministeren (Jakob Engel-Schmidt):

Selvfølgelig kan det ende galt. Alt kan ende galt, hvis ikke de mennesker, der har et stort ansvar for vores fælles public service-fjernsyn, påtager sig det ansvar.

Men lad os løfte blikket og rejse en tur ind i Netflix' univers, hvor serien »Bridgerton« er et fremragende eksempel på, hvordan man kan skabe god underholdning og samtidig sikre repræsentation. Man har et historisk drama, dog uden at forholde sig helt tæt til det historiske plot, som ikke er afgørende for dramaet, og man sikrer en bred repræsentation af alle typer af dygtige skuespiller. Kan man gøre det helt lige så frit, når det kommer til redaktionelle nyheder, og når det kommer til at beskrive vigtige samfundsforhold? Nej, det kan man ikke. Der er man nødt til at spørge de mennesker, der er bedst kvalificeret til at udtale sig om det, og det er jo i det spændingsfelt, debatten ligger.

Kl. 13:09

Formanden (Søren Gade):

Spørgeren.

Kl. 13:09

Susie Jessen (DD):

Jeg er også helt vild med »Bridgerton«. Jeg kan rigtig godt lide »Bridgerton«, men der er stor forskel på »Bridgerton« og en nyhedsudsendelse, hvor man skal have den helt rigtige kilde til at besvare nogle spørgsmål. Der mener jeg bare, at noget af det, som er blevet skrevet ind i public service-kontrakterne fra politisk side, altså skaber nogle udfordringer. Det skaber nogle udfordringer, i forhold til om man rent faktisk kan vide, at det er den rigtige kilde, der bliver brugt til den rigtige historie. Det her ender i sådan noget kønsdiskrimination, bare den anden vej, og det gider vi jo heller ikke skal ende sådan i Danmark, vel?

Kl. 13:10

Formanden (Søren Gade):

Ministeren.

Kl. 13:10

Kulturministeren (Jakob Engel-Schmidt):

Jeg deler spørgerens tilgang langt hen ad vejen. Selv ville jeg være meget frustreret over og ked af kun at blive spurgt, fordi jeg havde et særligt køn. Jeg håber så også, at spørgeren, hvis spørgeren har haft lejlighed til at kigge i den undersøgelse, jeg nævnte før, eller får lejlighed til det, vil anerkende og imødekomme det synspunkt, at medierne i nogle tilfælde forfølger en vanetænkning, når det kommer til ekspertkilder, og at man der godt kunne have et bredere udsyn. Det brede udsyn må jo så ikke samtidig blokere for eller dugge brilleglasset i den videre medieansvarsudvælgelsesproces, hvor kilder, der netop repræsenterer politiske hverv eller på anden måde har specialviden, selvfølgelig er de eneste, der er egnede til at udtale sig, når det kommer til netop den situation eller sag, hvor de er eksperter.

Kl. 13:11

Formanden (Søren Gade):

Spørgeren for et afsluttende spørgsmål.

Kl. 13:11

Susie Jessen (DD):

Tak. Jeg er helt med på, at journalister har en tendens til at bruge de samme kilder. Det kan jeg også selv huske, fra dengang jeg var journalist. Det kunne godt være et problem. Når det så er sagt, bliver det altså også et problem, hvis der er folk, der bliver fravalgt på grund af deres køn, som vi ser ske i dag. Det skal vi bare virkelig holde os for gode til. Vi er 44 pct. kvinder her i Folketinget nu. Det er det højeste antal, det nogen sinde har været. Det her skal nok komme af sig selv. Jeg synes ikke, der er nogen grund til, at vi som politikere begynder at skrive alle de her mærkelige ting ind i public service-kontrakter. Det ender med, at det trækker i en forkert retning.

Kl. 13:11

Formanden (Søren Gade):

Ministeren for en afsluttende bemærkning.

Kl. 13:11

Kulturministeren (Jakob Engel-Schmidt):

Jeg har ikke haft lejlighed til at revidere nogen af de kontrakter, der ligger, mellem Kulturministeriet, DR eller TV 2 for den sags skyld endnu, men jeg vil gerne invitere spørgeren på besøg i ministeriet sammen med, hvem spørgeren fra Danmarksdemokraterne mener er relevant at tage med, og så kan vi få en drøftelse af nogle af de forhold, som også er væsentlige forud for samtaler om et kommende medieforlig og andet.

Når jeg siger, jeg ønsker at lytte, mener jeg det også, og derfor er det en åben invitation til spørgeren. Jeg takker i øvrigt for spørgsmålet og også for lejligheden til at gøre opmærksom på, at jeg mener, som DR også selv har erkendt, at de i den her sag har skudt forbi målet.

Kl. 13:12

Formanden (Søren Gade):

Tak for det. Det afslutter spørgsmålet. Vi siger tak til ministeren og tak til fru Susie Jessen fra Danmarksdemokraterne.

Jeg byder nu velkommen til social- og boligministeren og spørgeren, fru Katrine Daugaard, Liberal Alliance.

Kl. 13:12

Spm. nr. S 561

3) Til social- og boligministeren af:

Katrine Daugaard (LA):

Mener ministeren, at ministerens brug af statistik ved førstebehandlingen af barnets lov den 14. april 2023 var saglig og rimelig, når ministeren f.eks. fremførte, at »Der er 2 pct. af børnene, dobbelt så mange, der bliver udsat for voldtægt af deres forældre eller værge, end der er børn, vi anbringer«, jf. artiklen i Berlingske den 24. april 2023 under overskriften »Professor griner højt, da han hører Pernille Rosenkrantz-Theil misforstå hans tal«?

Formanden (Søren Gade):

Værsgo.

Kl. 13:12

Katrine Daugaard (LA):

Tak for det. Mener ministeren, at ministerens brug af statistik ved førstebehandlingen af barnets lov den 14. april 2023 var saglig og rimelig, når ministeren f.eks. fremførte, at »Der er 2 pct. af børnene, dobbelt så mange, der bliver udsat for voldtægt af deres forældre eller værge, end der er børn, vi anbringer«, jf. artiklen i Berlingske den 24. april 2023 under overskriften »Professor griner højt, da han hører Pernille Rosenkrantz-Theil misforstå hans tal«?

Kl. 13:13

Formanden (Søren Gade):

Ministeren.

Kl. 13:13

Social- og boligministeren (Pernille Rosenkrantz-Theil):

Tak for spørgsmålet. Jeg synes jo, det er væsentligt, at man faktisk dykker ned i, hvad det er, der bliver grinet af. For det er jo et spørgsmål om ordet guardian. Oversætter vi det til værge, eller oversætter vi det i en lidt bredere forstand til folk, der har en under opsyn? Og det er det sidste, der er tilfældet. Det vil sige, at til spørgsmålet om, om det er sådan, at der er omkring 2 pct., der bliver udsat for voldtægt af parents or guardians, er svaret jo ja. Og spørgsmålet er så, hvordan vi oversætter ordet guardian. Er det legal guardian, eller er det guardian? Det engelske ord er lidt bredere, end det er i oversættelsen til ordet værge.

Men til spørgsmålet om, om der er 2 pct., der bliver udsat for voldtægt af folk, der har dem i deres varetægt, hvad enten det så er en forælder eller en bedsteforælder eller en onkel, er svaret jo ja.

Kl. 13:14

Formanden (Søren Gade):

Spørgeren.

Kl. 13:14

Katrine Daugaard (LA):

Men det er jo ikke det, som manden bag de her tal forklarer ligger bag tallene. Det er ikke kun voldtægt, der ligger i de 2 pct., og det er heller ikke kun af værge eller forælder; det er af tillidspersoner i det hele taget – altså, det kan være en fra et sportsgymnastikhold eller andre tillidspersoner, som et barn møder. Det rigtige tal er derimod 0,4 pct., og her er det stadig væk familiemedlemmer og ikke kun forældre, han henviser til.

Kan vi have tillid til fagligheden i Socialministeriet, når de udstyrer ministeren med så forkerte tal, at selv manden bag dem griner højlydt?

Kl. 13:14

Formanden (Søren Gade):

Ministeren.

Kl. 13:14

Social- og boligministeren (Pernille Rosenkrantz-Theil):

Jeg accepterer simpelt hen ikke den præmis, altså forstået på den måde – og nu står jeg med mandens tal foran mig – at der står: experienced forced completed intercourse. Og jeg beklager, at jeg siger det på engelsk, men det er jo det, der står. Og så ligger der ud over det: experienced sexual touching of someone exposing their private parts, sex organs. Og så står der også alle mulige andre ting, som ligger ud over det. Det vil sige, at de 2 pct. gælder voldtægt, og det vil sige, at det eneste spørgsmål, der er tilbage, er: Hvad dækker parents and guardians over? Og det engelske ord guardian er lidt bredere end det danske ord, idet det også kan være andre familiemedlemmer end forældrene og andre end den, der har forældremyndigheden, som man oversætter til legal guardian på engelsk. Så det er rigtigt, at det også kan være onkler eller bedsteforældre.

Kl. 13:15

Formanden (Søren Gade):

Bare en bemærkning: Normalt bruger vi ikke engelsk her i Folketingssalen, men nu er der tale om en rapport, som vi diskuterer, og derfor lader vi nåde gå for ret. Og jeg giver nu ordet til spørgeren.

Kl. 13:16

Katrine Daugaard (LA):

Men jeg forstår simpelt hen ikke, hvorfor ministeren ikke vil undskylde for det her, når manden bag tallene siger, at ministeren bruger dem helt forkert. Ministeren bruger forkerte tal som argument for, at flere skal anbringes. Skaber det ikke en bekymring i forhold til behandlingen af forslaget om barnets lov , hvis det her er ministeriets faglige niveau?

Kl. 13:16

Formanden (Søren Gade):

Ministeren.

Kl. 13:16

Social- og boligministeren (Pernille Rosenkrantz-Theil):

Som sagt anerkender jeg simpelt hen ikke den præmis. Altså, jeg står med de tal foran mig, og der står, at »parents and guardians« står for de her omkring 2 pct. voldtægter af børn i Danmark.

Kl. 13:16

Formanden (Søren Gade):

Spørgeren.

Kl. 13:16

Katrine Daugaard (LA):

Så det gør ingen indtryk, at manden bag den undersøgelse selv siger, at ministeren bruger tallene forkert?

Kl. 13:16

Formanden (Søren Gade):

Ministeren for en afsluttende bemærkning.

Kl. 13:17

Social- og boligministeren (Pernille Rosenkrantz-Theil):

Det gør det jo så langt, som at jeg har afdækket over for ordføreren, at ordet guardian, som er det, der er blevet oversat fra, bruges i en lidt bredere forstand, og derfor burde jeg have sagt: Forældre, forældremyndighedshavere, onkler og bedsteforældre og eventuelt andre familiemedlemmer i stedet for bare at sige forældre og værger. For ordet guardian har en bredere betydning på engelsk, end det har på dansk, hvor det bruges i en snæver juridisk forstand, og derfor skulle jeg have taget lidt flere med i den remse. Det ændrer bare ikke på det faktum, at der er omkring 2 pct., der bliver udsat for voldtægt. Og det undrer mig, at man ikke også fra ordførerens side kan se, at når der er så få, der bliver anbragt, i Danmark, og så mange, der bliver udsat for så voldsomme overgreb, som voldtægt er, at der måske er en eller anden diskrepans, man bliver nødt til at forholde sig til.

Kl. 13:17

Formanden (Søren Gade):

Tak for det. Og det afslutter spørgsmålet. Vi siger tak til social- og boligministeren og til fru Katrine Daugaard fra Liberal Alliance.

Vi byder velkommen til udlændinge- og integrationsministeren og til fru Susie Jessen fra Danmarksdemokraterne.

Kl. 13:18

Spm. nr. S 428 (omtrykt)

4) Til udlændinge- og integrationsministeren af:

Susie Jessen (DD):

Hvad mener ministeren om, at imamer i svenske moskéer handler med udsatte kvinder og arrangerer såkaldte nydelsesægteskaber, og hvad vil ministeren gøre for at sikre, at det samme ikke finder sted i Danmark?

Formanden (Søren Gade):

Værsgo.

Kl. 13:18

Susie Jessen (DD):

Tak. Hvad mener ministeren om, at imamer i svenske moskéer handler med udsatte kvinder og arrangerer såkaldte nydelsesægteskaber, og hvad vil ministeren gøre for at sikre, at det samme ikke finder sted i Danmark?

Kl. 13:18

Formanden (Søren Gade):

Ministeren.

Kl. 13:18

Udlændinge- og integrationsministeren (Kaare Dybvad Bek):

I udgangspunktet skal jeg jo ikke forholde mig til, hvad der foregår hos de svenske myndigheder, men jeg vil sige, at min holdning til det er fuldstændig klar, og man kan prøve at kalde sådan noget som det her for alt muligt teologisk. Men det, som det handler om, er jo ren og skær prostitution, og for at gøre det endnu værre er det jo nogle kvinder, som står i en uhyre sårbar situation, og som bliver udnyttet, og jeg vil gerne sige klart og tydeligt, at vi i regeringen og jeg selv ikke accepterer, at folk, at kvinder, bliver udnyttet på den måde, og at det sådan set så er lige meget, hvad for nogle religiøse mærkater man efterfølgende putter på det. Det, der sker, er, at en religiøs leder reelt bliver en alfons for svage og sårbare kvinder.

Jeg forstår heller ikke trangen til, at man henvender sig til en imam, hvis man har økonomiske problemer. Jeg kunne forestille mig, at man i stedet kunne henvende sig til sin bankrådgiver. Men det er jo som sagt nogle ting, der foregår i Sverige, og hvis noget lignende skulle ske i Danmark, vil jeg på det kraftigste opfordre de kvinder, som er udsat for det, til at henvende sig til myndighederne, og så tror jeg i hvert fald godt, jeg kan love, at der her i Folketinget er et klart og tydeligt flertal, som tager skarpt afstand fra den her praksis.

Kl. 13:19

Formanden (Søren Gade):

Fru Susie Jessen.

Kl. 13:19

Susie Jessen (DD):

Tak for svaret, og jeg ved også, at ministeren selv har set det program, som vi så på DR Horisont, for vi har drøftet det her i Folketingssalen tidligere i forbindelse med en anden debat.

Man kan jo sige, at det her ikke er første gang, vi oplever, at der har været nogle ting, der går den helt forkerte vej i moskéerne. For en årrække tilbage havde vi jo det her TV 2-program, der hed »Moskéerne bag sløret«, hvor vi også så såkaldt danske imamer snakke om stening af kvinder og om, at de ikke må blive skilt, altså alle mulige forfærdelige ting, der rullede ud for øjnene af os på TV 2. Derfor er jeg og Danmarksdemokraterne – kan man sige – også ret bekymrede over, at de her ting rent faktisk stadig kan risikere at ske i moskéerne.

Så mit næste spørgsmål går lidt på, om ministeren og regeringen i øvrigt vil tage initiativ til noget øget overvågning i moskéerne. Altså, hvad kan man gøre for at sikre sig, at de her ting ikke sker? For vi ved jo alle sammen godt, at der foregår ting derude, som måske ikke er for sarte sjæle. Så jeg tror, det er nødvendigt, at der også her fra Folketingets side er en øget overvågning i forhold til de her steder. Så det kunne jeg godt tænke mig at høre ministerens kommentar på.

Kl. 13:20

Formanden (Søren Gade):

Ministeren.

Kl. 13:20

Udlændinge- og integrationsministeren (Kaare Dybvad Bek):

Jamen jeg vil sige, at jeg ikke tror, vi har set den sidste af den der slags udsendelser. Det må jeg ærligt sige, og det er ikke, fordi jeg har lyst til, at det skal være sådan, men jeg tror, der kommer mere, og jeg kunne rigtig godt tænke mig at få bedre kontrol med, hvad der bliver sagt.

Vi fremsatte i den gamle regering i sidste periode et forslag om at oversætte prædikener. Det var der så ikke flertal for i Folketinget med den måde, det kunne lade sig gøre. Men jeg skal selv til Østrig senere på måneden for at undersøge, hvordan de håndterer ekstremisme, og det er noget, som de har lang erfaring med, og som – sådan som jeg i hvert fald har forstået det – også er noget, de lykkes rigtig godt med.

Kl. 13:21

Formanden (Søren Gade):

Spørgeren.

Kl. 13:21

Susie Jessen (DD):

Én ting er jo så, hvad vi kan gøre lovgivningsmæssigt herinde fra Folketinget, men noget andet er jo også, hvad man kan gøre for at sikre, at de relevante myndigheder får et større indblik i, hvad der foregår i de danske moskéer. Vi kan jo bare ikke være i tvivl om, at der er rigtig meget, der udspringer derfra. Man ved bare, at det er der, ekstremismen foregår. Så jeg synes, der er et stort ansvar hos os herindefra for at sikre, at der simpelt hen bare er så meget overvågning af de der langskæggede imamer.

Kl. 13:22

Formanden (Søren Gade):

Ministeren.

Kl. 13:22

Udlændinge- og integrationsministeren (Kaare Dybvad Bek):

Jeg er enig i, at der er meget religiøs ekstremisme, og at der også er eksempler på fremmede magter, som påvirker folk, der har baggrund i et andet land, til at udøve bestemte handlinger på vegne af det lands nuværende styre, og jeg synes, det er skræmmende med den måde, det foregår på. Og der er al mulig grund til at stramme kontrollen.

Vi har jo lister over folk, der ikke kan rejse ind i landet, fordi de forkynder på en måde, som er helt uden for vores normer, og de lister udvider vi hele tiden for netop at sikre, at vi har bedre kontrol over, hvad der bliver sagt.

Kl. 13:22

Formanden (Søren Gade):

Spørgeren med et afsluttende spørgsmål.

Kl. 13:22

Susie Jessen (DD):

Tak. Nu ved jeg jo, at regeringen reelt har lagt Kommissionen for den glemte kvindekamp i skuffen, og det har jeg også tidligere nævnt herinde at vi er meget skuffede over. Det var jo flere redskaber, der blev bragt på bane for at gøre op med social kontrol, som der jo også er rigtig meget af i moskéerne.

Så jeg kunne godt tænke mig at høre lidt om, om regeringen har nogle helt konkrete ting på bordet her i den kommende tid i forhold til at gøre op med social kontrol.

Kl. 13:23

Formanden (Søren Gade):

Ministeren for en afsluttende bemærkning.

Kl. 13:23

Udlændinge- og integrationsministeren (Kaare Dybvad Bek):

Det, som jeg synes man er rigtig dygtig til, og det, som jeg skal ned at studere i Østrig, er at lave en oversigt over, altså en kortlægning af, hvor den islamiske ekstremisme i landet er, hvordan man kan holde styr på det, hvordan man kan sikre sig, at det ikke udvikler sig. Og det er også noget af det, som jeg håber på at vi kan tage med hjem til Danmark og blive bedre til.

For vi har nogen kontrol med det – meget bedre end i andre lande – men der er langt igen, og jeg tror, som jeg sagde i indledningen, desværre ikke, vi har set de sidste eksempler på tv-udsendelser, hvor folk siger nogle helt tossede ting, som kommer frem i offentligheden.

Kl. 13:23

Formanden (Søren Gade):

Tak for det, og det afslutter spørgsmålet. Vi siger tak til udlændinge- og integrationsministeren og tak til fru Susie Jessen fra Danmarksdemokraterne.

Vi byder velkommen til ministeren for fødevarer, landbrug og fiskeri og fru Franciska Rosenkilde, Alternativet.

Kl. 13:24

Spm. nr. S 512

5) Til ministeren for fødevarer, landbrug og fiskeri af:

Franciska Rosenkilde (ALT):

Hvordan mener regeringen at et dansk landbrug skal se ud?

Formanden (Søren Gade):

Værsgo.

Kl. 13:24

Franciska Rosenkilde (ALT):

Tak, formand. Hvordan mener regeringen at dansk landbrug skal se ud?

Kl. 13:24

Formanden (Søren Gade):

Ministeren.

Kl. 13:24

Ministeren for fødevarer, landbrug og fiskeri (Jacob Jensen):

Tak for spørgsmålet. Først og fremmest er det vigtigt for mig at understrege, at dansk landbrug ser ud på mange måder. Regeringen mener ikke, at der er en one size fits all-model for dansk landbrug. Jeg er generelt stolt af dansk landbrug, der gennem tiden har vist en villighed, en evne og en lyst til at udvikle sig i takt med tiden. Landbruget og fødevaresektoren er også i gang med en ambitiøs omstilling på flere områder. Udledningerne skal nedbringes yderligere, vi skal beskytte vores drikkevand, have mere natur og skov og styrke økologien og den plantebaserede produktion, og det vil også være med til at ændre måden, som dansk landbrug i fremtiden kommer til at se ud på. Det er vigtigt, at vi fortsat producerer fødevareprodukter af høj kvalitet og på en innovativ, bæredygtig og klimavenlig måde. Dansk landbrug står allerede i dag stærkt, når det gælder den grønne innovation, og det er derfor også regeringens ambition, at vi fortsat skal udvikle og ikke afvikle den danske fødevareproduktion og dansk landbrug.

Kl. 13:25

Formanden (Søren Gade):

Spørgeren.

Kl. 13:25

Franciska Rosenkilde (ALT):

Det lyder rigtig godt. Jeg stiller det her åbne spørgsmål, da vi i Alternativet mener, at det er afgørende for klimaet, naturen og miljøet, at vi kommer ind i kampen for en mere bæredygtig fødevareproduktion. For os giver det mening, at vi understøtter en udvikling, hvor vi får færre af de store og ensartede bedrifter og vi får flere af de mindre landbrug med større forankring i lokalsamfundet og mere bæredygtige bedrifter, altså de såkaldte småskalalandbrug. Vi mener, at vi bør prioritere landbrugsmetoder, der er mere skånsomme for naturen, miljøet, drikkevandet og klimaet. Det er metoder som permakultur og skovlandbrug, og det er økologiske og regenerative landbrugsmetoder. Denne type småskalalandbrug producerer typisk på små arealer sammenlignet med konventionelle bedrifter. Typisk har man en mere forskelligartet produktion; måske noget biavl og ægproduktion; måske endda et tilhørende pakkeri; en lille gårdbutik, hvor der sælges æg og grønsager; måske en skolehave; måske en lille café, hvor lokalsamfundet kan mødes.

Desværre betyder det nye styresignal fra Skatteforvaltningen i forbindelse med de nye ejendomsvurderinger, at rigtig mange af de her småskalalandbrug er blevet varslet en omkategorisering af deres boligform, typisk fra landbrugsejendom til ejerbolig med en stor stigning i ejendomsskat til følge. Det er til trods for, at de har landbrugsdrift på deres gårde, dog ikke landbrugsdrift, der ligner det klassiske konventionelle landbrug. Jeg går ud fra, at ministeren ligesom jeg, og som jeg også hørte før, mener, at det har værdi for landbruget, samfundet og miljøet, at vi har et landbrug, der består af forskellige typer produktion. Hvad vil ministeren gøre for at sikre, at styresignalet, der ligger til grund for de nye ejendomsvurderinger, afspejler den type landbrug, som vi ønsker i Danmark?

Kl. 13:27

Formanden (Søren Gade):

Ministeren.

Kl. 13:27

Ministeren for fødevarer, landbrug og fiskeri (Jacob Jensen):

I forhold til kategorisering af de skattemæssige forhold og styresignalet, er det jo min gode kollega skatteministeren, der har det som sit ressort. Det er jo ikke mit ressort. Derfor vil jeg trygt overlade det til skatteministeren svare på det. Det ved jeg også at fru Franciska Rosenkilde tidligere har spurgt om, også i den her sag. Men generelt er jeg, som jeg siger, stolt over den måde, som dansk landbrug har udviklet sig på, hvor man har vist, at man kan skabe en stadig mere bæredygtig produktion, og at man stadig væk er konkurrencedygtig og dermed også har mulighed for at vise omverdenen – hvor der jo er stadig flere munde, der skal mættes med fødevarer – hvordan man kan producere stadig mere skånsomt, men stadig væk opretholde en produktion, der netop også er med til at skaffe eksportindtægter hjem til Danmark.

Kl. 13:28

Formanden (Søren Gade):

Spørgeren.

Kl. 13:28

Franciska Rosenkilde (ALT):

I forlængelse af det vil jeg spørge: I hvilket omfang har landbrugsministeren og skatteministeren haft drøftelser om fremtidens landbrug for at sikre en sammenhængende opfattelse af begrebet landbrug på tværs af ministerier, så vi ikke netop står med en silolovgivning, hvor tingene modarbejder hinanden, men med et godt lovfundamentet, der sikrer diversitet og mangfoldighed i landbrugsproduktionen?

Kl. 13:28

Formanden (Søren Gade):

Ministeren.

Kl. 13:28

Ministeren for fødevarer, landbrug og fiskeri (Jacob Jensen):

Jeg har jo løbende diskussioner med alle mine gode kolleger i regeringen, også med skatteministeren, omkring forskellige spørgsmål. Vi er jo én regering, og det vil sige, at det, som skatteministeren melder ud, jo også er på vegne af regeringen, ligesom det, jeg melder ud, også er på vegne af regeringen. Og vi har fra regeringens side en ambition om, at landbruget skal udvikles, det skal ikke afvikles, men at der selvfølgelig også skal skabes de rammer for, at der også kan være en fremtidig udvikling innovativt, hvor dansk landbrug fortsat kan producere fødevarer af høj kvalitet, men med et stadig mindre klimaaftryk. Bl.a. derfor har vi også i vores regeringsprogram annonceret, at vi vil nedsætte et partnerskab for fremtidens landbrug for netop at få alle gode input ind, så vi kan se, både på den korte, men også på den lange bane, hvordan landbruget kan udvikle sig.

Kl. 13:29

Formanden (Søren Gade):

Spørgeren med et afsluttende spørgsmål.

Kl. 13:29

Franciska Rosenkilde (ALT):

Som sagt har det nye styresignal fra Skatteforvaltningen skabt ret meget frygt hos ejere af småskalalandbrug derude, fordi de ikke nødvendigvis kan anerkendes som landbrugsejendomme, fordi de ikke ligner de store konventionelle bedrifter, som lovgivningen og støttemulighederne langt hen ad vejen er bygget op omkring. Så vi har et sted, hvor vi er nødt til at overveje, hvordan vi kan sikre, at den her type landbrug ikke bare forsvinder, fordi det simpelt hen er for dyrt at etablere sig i mindre skala, og fordi det bliver for dyrt at drive, hvis ejendomsskatten stiger så markant, som der i mange tilfælde lægges op til. Så hvad vil ministeren gøre for at sikre, at småskalalandbrug bevares og ikke kvæles af de nye ejendomsvurderinger?

Kl. 13:30

Formanden (Søren Gade):

Ministeren med en afsluttende bemærkning.

Kl. 13:30

Ministeren for fødevarer, landbrug og fiskeri (Jacob Jensen):

Som sagt er det jo skatteministeren, der skal konkludere på, hvordan skattespørgsmålet ser ud. Jeg er også optaget af, at vi har et differentieret landbrug fremadrettet. Der skal være plads til både de store og de mindre. Derfor har vi fra regeringens side annonceret – hvilket spørgeren sikkert også er helt bevidst om – at vi igen kigger på, hvordan vurderingsspørgsmålet ser ud. Men mere konkret er det altså skatteministeren, som spørgeren skal henvende sig til. Jeg håndterer Fødevareministeriets område, og det er jeg sådan set glad for og stolt over.

Kl. 13:30

Formanden (Søren Gade):

Det afslutter spørgsmålet. Vi siger tak til ministeren for fødevarer, landbrug og fiskeri og siger tak til fru Franciska Rosenkilde fra Alternativet.

Jeg byder nu velkommen til klima-, energi- og forsyningsministeren. Næste spørgsmål bliver stillet af fru Theresa Scavenius fra Alternativet.

Kl. 13:30

Spm. nr. S 555

6) Til klima-, energi- og forsyningsministeren af:

Theresa Scavenius (ALT):

Når klimafremskrivning og status ifølge ministerens departementschef er det mest centrale styringsværktøj for realiseringen af klimamålene og ministeren nu har besluttet, at det fra næste år skal være ministeriet, som er pennefører for fremskrivningen i stedet for en faglig styrelse, hvordan forholder ministeren sig så på den baggrund til princippet om armslængde mellem det faglige og det politiske niveau i embedsværket – herunder konsekvenserne for demokratiet ved at rykke faglige opgaver over til den politiske del af embedsværket?

Formanden (Søren Gade):

Værsgo.

Kl. 13:30

Theresa Scavenius (ALT):

Tak. Nu er det et længere spørgsmål, så jeg læser det lige op, så det er det rigtige spørgsmål.

Når klimafremskrivning og -status ifølge ministerens departementschef er det mest centrale styringsværktøj for realiseringen af klimamålene og ministeren nu har besluttet, at det fra næste år skal være ministeriet, som er pennefører for fremskrivningen i stedet for en faglig styrelse, hvordan forholder ministeren sig på den baggrund til princippet om armslængde mellem det faglige og det politiske niveau i embedsværket – herunder konsekvenserne for demokratiet ved at rykke faglige opgaver over til den politiske del af embedsværket?

Hvis jeg bare lige hurtigt skal oversætte det, handler den her diskussion rigtig meget om nogle specifikke ting i forhold til affald, men også generelt om forholdet mellem faglige fakta og politik i en demokratisk kontekst.

Kl. 13:31

Formanden (Søren Gade):

For en god ordens skyld vil jeg sige, at man i første runde bare læser spørgsmålet op. Men det var fint, og nu får ministeren ordet. Værsgo.

Kl. 13:31

Klima-, energi- og forsyningsministeren (Lars Aagaard):

Først og fremmest vil jeg starte med at understrege, at organiseringen af ministeriets opgaver hører under departementschefens ansvar. Beslutningen om at flytte det overordnede ansvar for udarbejdelsen af klimastatus og -fremskrivning fra Energistyrelsen til departementet er en administrativ beslutning. Jeg er blevet orienteret om beslutningen, jeg er blevet orienteret om udmeldingen, og jeg har taget begge dele til efterretning. Jeg har selvfølgelig ikke involveret mig i, hvor en konkret arbejdsopgave udføres, eller hvor den udføres bedst.

Jeg er af departementschefen blevet orienteret om, at beslutningen om overflytning beror på en længere dialog mellem direktionen i departementet og direktionen i Energistyrelsen. Min departementschef sendte inden weekenden et orienteringsbrev til ordføreren om de faglige bevæggrunde bag overflytningen, og jeg har desuden bedt ministeriet om at udarbejde en redegørelse for beslutningen. Denne redegørelse skulle være sendt til Folketinget dags dato.

Som minister vil jeg gerne understrege, at jeg synes, ligesom spørgeren, at det er afgørende, at embedsværket i alle henseender giver en faglig rådgivning med den dertil hørende armslængde til det politiske niveau. Departementet udfører dagligt en lang række faglige vurderinger og analyser med armslængde til det politiske niveau. Der vil således også fremover være præcis den samme armslængde til det politiske niveau, transparens og faglighed i udarbejdelsen af klimastatus og -fremskrivning, som der har været indtil nu.

Kl. 13:33

Formanden (Søren Gade):

Fru Theresa Scavenius.

Kl. 13:33

Theresa Scavenius (ALT):

Tak for svaret, og tak for, at ministeren også er bekymret for de her ting. Det kan jo så undre, at der er brug for en redegørelse, hvis ministeren ikke ser, at der er et rigtig stort problem i det. Ja, jeg  har forstået, at det er departementschefen, der har besluttet det her, men nu spørger jeg også i det her spørgsmål mere til ministerens holdning og vurdering. Et delelement i det kunne også være at sige: Er det en god praksis, at vi flytter den her type af meget vigtige klimaopgørelser til noget, vi jo ved er et mere politiseret departement? For det skal det jo være for at servicere ministeren.

Så det er et todelt spørgsmål: Hvorfor er der så brug for en redegørelse, hvis der ikke er noget problem? Så er der også noget mere holdningsbaseret: Hvordan ønskede ministeren at det ideelt set skulle være?

Kl. 13:33

Formanden (Søren Gade):

Ministeren.

Kl. 13:33

Klima-, energi- og forsyningsministeren (Lars Aagaard):

Jeg vil gerne understrege, at vi i Danmark ikke har politiske embedsmænd. Det har vi heller ikke i departementet. Jeg har én særlig rådgiver. Alle medarbejdere i Klima-, Energi- og Forsyningsministeriet er underlagt samme krav til faglighed som resten af embedsværket i Danmark. Det omfatter alle medarbejderne i Energistyrelsen og medarbejderne i ministeriets departement.

Fagligheden står beskrevet i Kodex VII, som angiver de pligter, embedsmænd har i relation til rådgivning af regeringen og dens ministre. Kravene til beregninger og analyser, der laves i departementet, vil således være de samme som til dem, der laves i Energistyrelsen, herunder at man er transparent om, hvordan man regner, så omverdenen kan udfordre det.

Når jeg har lavet en redegørelse, er det såmænd, fordi der er nogle i Folketinget, der har bedt mig om det, og da jeg er demokrat, gør jeg mit yderste for at leve op til det, når Folketinget beder om transparens og gennemsigtighed, og at svare på det.

Kl. 13:34

Formanden (Søren Gade):

Spørgeren.

Kl. 13:35

Theresa Scavenius (ALT):

Grunden til, at jeg egentlig er meget bekymret for det der, er, at jeg kan se, at Folketinget institutionelt set er relativt svagt i forhold til de meget stærke ministerier. Administrativt kan man f.eks. se det på, hvor mange medarbejdere der er, og i forhold til det tidsmæssige osv. Her kan man sige, at der ligesom er noget, der tilføjer noget til det med, at det er ministerierne, som har en stor indflydelse på, hvordan det her vigtige arbejde bliver organiseret.

Så spørgsmålet er: Føler ministeren sig så på en eller anden måde stærk nok til at holde styr på, hvad der foregår i ministeriet, altså i forhold til hvorvidt departementschefen kan træffe den her slags beslutninger, som jo potentielt set kan være ret afgørende, når vi netop ved, at der er faglige diskussioner om det, der bliver lavet i ministeriet?

Kl. 13:35

Formanden (Søren Gade):

Ministeren.

Kl. 13:35

Klima-, energi- og forsyningsministeren (Lars Aagaard):

Nu bliver jeg simpelt hen helt forvirret. Opfordrer du mig til, at jeg skal gribe ind i, hvordan min departementschef organiserer det faglige kontor? Det er jo det, der ligger implicit i dit spørgsmål. Det tager jeg afstand fra. Det gør jeg ikke. Det er en administrativ beslutning, og jeg har tillid til, at embedsmændene på Slotsholmen i mit ministerium generelt arbejder på et fagligt, sagligt grundlag under de samme kodeksregler. Det er ikke afgørende her, om man er ansat i et departement eller i en styrelse. Men spørgsmålet, må jeg sige, vendte lige pludselig fortegnet om og inviterede til politisk intervention på et niveau, som jeg ikke går ind for.

Kl. 13:36

Formanden (Søren Gade):

Jeg vil komme med en lille venlig påmindelse om, at vi ikke bruger direkte tiltale. Så er det det afsluttende spørgsmål. Værsgo, fru Theresa Scavenius.

Kl. 13:36

Theresa Scavenius (ALT):

Det var det ikke en opfordring til. Det var en opfordring til at overveje, hvorvidt ministeriet skal træffe deres egne beslutninger, i forhold til hvad det er for nogle faglige grunde, der ligger til grund for den klimapolitik, vi laver. Jeg mener reelt, at vi skal være bekymret for det faglige grundlag for klimapolitikken i Danmark. Det er det, der er min bekymring, og så var det egentlig bare for at høre, om ministeren har den samme bekymring. Hvis der sker en politisering af det faglige grundlag, mener jeg også, at det er noget for os i Folketinget, som ministeren måske kunne interessere sig for.

Kl. 13:37

Formanden (Søren Gade):

Ministeren for sin afsluttende bemærkning.

Kl. 13:37

Klima-, energi- og forsyningsministeren (Lars Aagaard):

Spørgeren lægger til grund, at fordi der oprettes et fagligt kontor i et departement, sker der en politisering. Det kan jeg bare ikke genkende. Det er i øvrigt ikke usædvanligt, at der i departementerne er faglige kontor. Finansministeriet har et kontor, der udarbejder de mellemfristede finansierings- og holdbarhedsvurderinger, og Skatteministeriet har et kontor i departementet, der laver fremskrivninger på provenu.

Så man kunne jo også i sit stille sind overveje, om det her ikke var en styrkelse af den tværgående ministerielle koordinering af klimafremskrivninger, at det bliver placeret i departementet i stedet for  styrelsen. Jeg forstår i hvert fald, at det er det, der har været min departementschefs intention.

Kl. 13:37

Formanden (Søren Gade):

Det afslutter spørgsmålet.

Vi går videre til spørgsmål nr. 7. Det er ligeledes til klima-, energi- og forsyningsministeren, og spørgeren er ligeledes fru Theresa Scavenius, Alternativet.

Kl. 13:38

Spm. nr. S 556

7) Til klima-, energi- og forsyningsministeren af:

Theresa Scavenius (ALT):

Når medarbejdere i Energistyrelsen i en artikel i Monitor (den 27. april 2023) har udtalt, at Klima-, Energi- og Forsyningsministeriets departement har et mere optimistisk syn på klimaeffekter, særlig i forbindelse med liberaliseringen af affaldsforbrændingen, vurderer ministeren så på den baggrund, at det er vigtigt for en demokratisk proces, at ministeriet fremlægger beregningsforudsætningerne bag disse vurderinger, således at den politiske beslutning kan træffes på et oplyst grundlag?

Formanden (Søren Gade):

Værsgo.

Kl. 13:38

Theresa Scavenius (ALT):

Når medarbejdere i Energistyrelsen i en artikel i Klimamonitor (den 27. april 2023) har udtalt, at Klima-, Energi- og Forsyningsministeriets departement har et mere optimistisk syn på klimaeffekter, særlig i forbindelse med liberaliseringen af affaldsforbrændingen, vurderer ministeren så på den baggrund, at det er vigtigt for en demokratisk proces, at ministeriet fremlægger beregningsforudsætningerne bag disse vurderinger, således at den politiske beslutning kan træffes på et oplyst grundlag?

Kl. 13:38

Formanden (Søren Gade):

Ministeren.

Kl. 13:38

Klima-, energi- og forsyningsministeren (Lars Aagaard):

Ja, det er et grundvilkår for et velfungerende demokrati, at de metoder, antagelser og forudsætninger, der ligger til grund får beregninger bagved politiske beslutninger, lægges åbent frem og diskuteres. Det er netop derfor, at der allerede har været stor åbenhed omkring beregningerne til lovforslaget, der følger op på »Klimaplan for en grøn affaldssektor og cirkulær økonomi« fra juni 2020.

Den 9. februar blev forligskredsen forelagt den samlede udbudsmodel. Her gennemgik ministeriets embedsmænd lovforslaget, udbudsmodellen samt de centrale antagelser, effektvurderinger og de samlede økonomiske konsekvenser. 4 dage senere, den 30. februar, blev der udsendt otte notitser med uddybning af flere elementer i lovforslaget, heriblandt en tresiders notits med uddybning af konsekvensvurderingerne af lovforslaget. Den 20. marts blev der fulgt op med en firesiders følsomhedsanalyse, der nærmere beskriver beregningsforudsætningerne. Alt i alt er der nu udsendt 25 notitser og svar på spørgsmål i forligskredsen.

Den 23. februar blev der afholdt teknisk gennemgang; den 24. februar blev der afholdt teknisk gennemgang for forligskredsen. Og embedsmænd stod ved begge møder til rådighed for spørgsmål, bl.a. om beregningsforudsætningerne.

På forligskredsmødet den 11. april blev høringssvarene gennemgået. Den 19. april blev der endnu en gang afholdt en teknisk gennemgang – denne gang for Klima-, Energi- og Forsyningsudvalget. Endelig er der oversendt svar på fem udvalgsspørgsmål fra spørgeren angående lovforslagets konsekvenser. Jeg kan derfor med ro i maven sige, at der har været transparens omkring lovforslagets beregninger.

Endelig kan jeg oplyse, at ministeriet i går offentliggjorde et metodenotat på, jeg mener det er på 27 sider, som forklarer konsekvensvurderingerne i endnu flere detaljer.

Kl. 13:40

Formanden (Søren Gade):

Spørgeren.

Kl. 13:40

Theresa Scavenius (ALT):

Ja, jeg har modtaget det her notat, og jeg har også kigget på det og kan se, hvordan det i høj grad fokuserer på den økonomiske del og i mindre grad på den klimamæssige og miljømæssige del. Men det er ikke det, spørgsmålet handler om; her handler det om den her optimistiske bias. Det er også noget af det, vi hører fra nogle af vores grønne ngo'er og Klimarådet, nemlig at de også vurderer, at der er en systematisk skævvridning eller bias i, at man ligesom har et optimistisk syn. Så spørgsmålet er måske også mere generelt, nu når jeg står her med ministeren: Hvordan vurderer du den her sådan teknologioptimisme? Skal vi hele tiden vurdere meget optimistisk, eller kunne vi også i andre sammenhænge være lidt mere konservative og forsigtige i vores beregninger?

Kl. 13:40

Formanden (Søren Gade):

Ministeren.

Kl. 13:40

Klima-, energi- og forsyningsministeren (Lars Aagaard):

Jeg kan ikke genkende den bias. Beregningsforudsætninger lægges frem, de kan udfordres, de kan fagligt diskuteres, og så ender ministeriets embedsmænd – det er deres opgave at rådgive regeringen – med selvfølgelig at træffe en fagligt baseret konklusion. Det foregår i åbne, transparente processer, og jeg ved faktisk ikke, hvad det er for en bias, spørgeren hentyder til.

Kl. 13:41

Formanden (Søren Gade):

Spørgeren.

Kl. 13:41

Theresa Scavenius (ALT):

Det, jeg hentyder til, er det her med, at man mener, at der kommer flere CO2-reduktioner bl.a. med CO2-fangst og også med en konkurrencemodel, altså det her med, at man har højere forventninger til, hvordan man kan have nogle mere positive klimaeffekter i forhold til, hvad andre vurderer, både i forhold til sådan virkemidlerne, som er i konkurrence, men også i forhold til teknologier. Jeg har i min korte tid herinde i Folketinget helt klart set, at der er en systematisk optimistisk vurdering også i forhold til CO2-lagring og mange andre ting. Og det er så det, det her spørgsmål handler om, altså hvordan ministeren vurderer det.

Kl. 13:41

Formanden (Søren Gade):

Ministeren.

Kl. 13:41

Klima-, energi- og forsyningsministeren (Lars Aagaard):

Jeg vurderer ikke, der er en systematisk bias i den ene eller den anden retning fra embedsværket. Jeg har tillid til, at de laver faglige vurderinger. Og det, der er det politiske ansvar, er så at sørge for, at forudsætningerne for de vurderinger og de modeller, der udarbejdes, osv. bliver lagt frem, så offentligheden kan kigge embedsmændene i kortene. På den måde får vi kvalitetssikret den rådgivning af regeringen og Folketinget, der er. Det har jeg egentlig tillid til foregår på et højt fagligt niveau.

Kl. 13:42

Formanden (Søren Gade):

Spørgeren med et afsluttende spørgsmål.

Kl. 13:42

Theresa Scavenius (ALT):

Så vil jeg afsluttende bare spørge, om ministeren har interesseret sig for den kritik, der har været internt i ministeriet, hvor der er nogle embedsfolk, der har været kritiske over for, hvordan man har håndteret det her faglige pres for, at de skulle vurdere mere optimistisk, i forhold til hvad de mener er fagligt forsvarligt.

Kl. 13:42

Formanden (Søren Gade):

Ministeren med en afsluttende bemærkning.

Kl. 13:42

Klima-, energi- og forsyningsministeren (Lars Aagaard):

Ja, og det fremgår også af den redegørelse, som er sendt til Folketinget, at de kritikpunkter, som ministeriet har noteret sig er rejst, er blevet adresseret i den redegørelse. Og jeg ser da frem til, i fald der er nogen i Folketinget, der ønsker det uddybet, at sende uddybende betragtninger.

Kl. 13:43

Formanden (Søren Gade):

Tak for det. Det afslutter spørgsmålet. Vi siger tak til klima-, energi- og forsyningsministeren og tak til fru Theresa Scavenius fra Alternativet.

Hermed er spørgetiden afsluttet.

Det næste punkt på dagsordenen er:

2) 1. behandling af lovforslag nr. L 115:

Forslag til lov om ændring af lov om miljøbeskyttelse, lov om varmeforsyning, lov om elforsyning og selskabsskatteloven. (Ny organisering af affaldsforbrændingssektoren og konkurrenceudsættelse af forbrændingsegnet affald).

Af klima-, energi- og forsyningsministeren (Lars Aagaard).

(Fremsættelse 26.04.2023).

Kl. 13:43

Forhandling

Formanden (Søren Gade):

Vi genoptager nu forhandlingen af lovforslag nr. L 115. Jeg skal derfor bede klima-, energi- og forsyningsministeren komme herop på talerstolen med henblik på at svare på korte bemærkninger.

Tak for det. Der er foreløbig en kort bemærkning. Værsgo til fru Theresa Scavenius, Alternativet.

Kl. 13:43

Theresa Scavenius (ALT):

Nå, det er kun mig, der er tilbage her. Jeg kan huske noget fra ministerens tale, som jeg har skrevet ned, og som jeg gerne vil spørge ind til. Det er det her med, at ministeren siger, at der er behov for yderligere tiltag efter det her lovforslag. Er det en indirekte erkendelse af, at lovforslaget om liberalisering af affaldssektoren ikke giver de klima- og miljøeffekter, som der egentlig står i den politiske aftale?

Kl. 13:44

Formanden (Søren Gade):

Ministeren.

Kl. 13:44

Klima-, energi- og forsyningsministeren (Lars Aagaard):

Nej, det er det ikke. Det er en logisk konsekvens af den aftale, som Alternativet er med i, og derfor venter jeg selvfølgelig også, at man dermed også stemmer for de lovforslag, der følger af aftalen. Hvorfor er det en logisk konsekvens? Det er det, fordi det er en markedsbaseret model, man nu kører med – konkurrenceudsættelse – og det vil sige, at det jo selvfølgelig hviler på nogle forventninger om, beregningsforudsætninger for, hvordan markedet udvikler sig. Der er det sådan i det her tilfælde ligesom på andre områder, at når vi anvender markedet til at drive en udvikling, skal vi løbende følge med i, om de rammer, der så er for markedet, giver de politisk ønskede konsekvenser. Så det er en helt naturlig følge af det, der står i aftalen, at vi konkurrenceudsætter og markedsgør affaldsforbrændingssektoren.

Kl. 13:44

Formanden (Søren Gade):

Fru Theresa Scavenius.

Kl. 13:44

Theresa Scavenius (ALT):

Men er ministeren så opmærksom på, at mange af de yderligere tiltag inden for miljø og klima i forhold til EU-retten ikke være mulige, fordi vi nu taler om et internationalt marked for affald, og derfor kan vi ikke lave noget national lovgivning på det område, og dermed vil det være umuligt at lave de tiltag?

Kl. 13:45

Formanden (Søren Gade):

Ministeren.

Kl. 13:45

Klima-, energi- og forsyningsministeren (Lars Aagaard):

Men det er jeg ikke enig i. Det er sådan, at i Danmark har vi forskellige instrumenter, vi kan bruge til at regulere markeder med. Spørgeren har sikkert hørt om afgifter, der er en mulighed. Der indgår et varmeprisloft i lovforslaget. Det er et andet sted, hvor man kan skrue på økonomien for anlæggene. Så vi har masser af muligheder for at skrue på de økonomiske rammer, der er omkring det marked, der er for forbrænding.

Men spørgeren har jo ret i, at EU-reguleringen før lovforslaget og efter lovforslaget er sådan, at affald til forbrænding er en vare, der kan handles frit på EU's indre marked. Og det er jo et vilkår, der gælder både før og efter lovforslaget.

Kl. 13:45

Formanden (Søren Gade):

Tak for det. Der er ikke flere korte bemærkninger. Vi siger tak til klima-, energi- og forsyningsministeren.

Der er ikke flere, der har bedt om ordet, og derfor er forhandlingen slut.

Jeg foreslår, at lovforslaget henvises til Klima-, Energi- og Forsyningsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

4) 1. behandling af beslutningsforslag nr. B 31:

Forslag til folketingsbeslutning om at forbyde offentligt ansatte at bære islamiske tørklæder i arbejdstiden.

Af Pia Kjærsgaard (DF) m.fl.

(Fremsættelse 21.02.2023).

Kl. 13:46

Formanden (Søren Gade):

Jeg byder nu velkommen til ordføreren for forslagsstillerne, hr. Morten Messerschmidt, Dansk Folkeparti.

Kl. 13:46

Begrundelse

(Ordfører for forslagsstillerne)

Morten Messerschmidt (DF):

Tak, formand. Det muslimske tørklæde er, i modsætning til hvad kulturradikale forsøger at bilde os ind, ikke bare et stykke stof. Det er et stærkt symbol, et signal, som skal understrege: Jeg er ren, du er uren. Det er et undertrykkende værktøj, som i hele den muslimske verden bliver brugt til at klassificere kvinder som andenrangsborgere. Det er derfor i sig selv chokerende at kunne se, at man, når man nu har taget den lange vej fra Afrika eller Mellemøsten eller andre dele af verden, hvor islam er udbredt, vælger at tage de undertrykkende skikke, de symboler på islam som en tvangsbundet lovreligion, med sig til Danmark, med sig til Vesten, i stedet for at omfavne den frihed og sekularitet, som netop er Vestens dna og har været det i om ikke andet så i hvert fald i 500 år.

Men det er ikke desto mindre det, som er virkeligheden, og det, som derfor er en væsentlig del af den integrationsopgave, som det er blevet min generations måske allerallerstørste udfordring at løse på vegne af et næsten samlet kleresi af politiske partier, som fra 1960'erne og op til systemskiftet i 2001 fejlede totalt og troede, at man kunne omdanne Danmark til et indvandrerland, uden at det ville have fatale konsekvenser. Som et led i den integrationsopgave, eller lad os bare sige, hvad det handler om, nemlig assimilering, nemlig at de, der kommer hertil og tror på islam, selvfølgelig bliver en lige så naturlig del af det danske samfund både i det udvortes som i det indvortes som alle mulige andre grupper. For at det kan ske, bør myndighedspersoner selvfølgelig ikke bære det muslimske tørklæde, og det er i al sin enkle logik det, som det her forslag vil sikre. Tak, formand.

Kl. 13:48

Formanden (Søren Gade):

Tak for det. Vi siger tak til ordføreren for forslagsstillerne, hr. Morten Messerschmidt, Dansk Folkeparti. Forhandlingen er nu åbnet, og jeg giver ordet og byder velkommen til udlændinge- og integrationsministeren.

Kl. 13:48

Forhandling

Udlændinge- og integrationsministeren (Kaare Dybvad Bek):

Tak for det, hr. formand. Man kan jo ikke undgå at blive lidt bedrøvet på vegne af Folketingets samlede positur sådan en dag her, hvor vi diskuterer noget, som jo er vigtigt for den grundlæggende strid om, hvordan vores samfund skal indrettes og insisteren på vores grundlæggende idealer, at det næsten kun er forslagsstillere og regeringspartier, der har fundet anledning til at diskutere den sag. Men ligesom i kirken skal man ikke skælde ud på den del af menigheden, der møder op, og det har jeg heller ikke tænkt mig.

Jeg vil blot tage fat i det her beslutningsforslag, der handler om tørklæde for ansatte i grundskolerne, og om man skal lave et forbud for dem. Det var der tidligere, men nu vil man så lave et forbud for alle offentligt ansatte i forhold til at bære tørklæde. Vi støttede ikke, da det gjaldt grundskolerne, og vi støtter heller ikke det her. Det er vores juridiske vurdering, at beslutningsforslaget ikke kan gennemføres inden for rammerne af grundloven og vores internationale forpligtelser. Derudover vil jeg påpege, at man først og fremmest skal vurdere offentlige ansatte på, om de passer deres arbejde, og ikke hvilken religion de tilhører. Hvis vi kigger på rigtig mange velfærdsinstitutioner, er der mange, der har indvandrerbaggrund, om det så er i første, andet eller tredje led, de passer på vores ældre, de er med til at drive vores hospitaler, og det er nogle af dem, der står længst fremme. Og jeg synes også, at vi skal have plads til at anerkende, at de yder en enorm vigtig indsats for vores folkestyre og for vores velfærdssamfund.

Jeg anerkender præmissen om, at der selvfølgelig kan være tilfælde, hvor der er saglige argumenter for at indføre regler om påklædning i arbejdstiden. Efter retsplejelovens § 56 må en dommer i retsmøder f.eks. ikke fremtræde på en måde, der kan blive opfattet som en tilkendegivelse af vedkommendes eventuelle religiøse eller politiske tilhørsforhold. Den bestemmelse er selvfølgelig båret frem af et sagligt hensyn til at sikre dommeres neutrale fremtræden under retsmøder, men det hensyn kan ikke begrunde et generelt forbud for alle offentligt ansatte mod at bære et specifikt symbol som f.eks. tørklæder.

Som jeg også nævnte, da vi diskuterede tørklæde i forbindelse med B 8, anerkender jeg, at der desværre er kvinder i det her land, som er udsat for negativ social kontrol, og dem skal vi hjælpe, og vi skal beskytte dem, der forsøger at vriste sig fri. Derfor fremgår det også af regeringsgrundlaget, at regeringen ønsker et større og et vedholdende fokus på, hvordan vi som samfund gør op med negativ social kontrol, så kvinder og piger med minoritetsbaggrund nyder de samme rettigheder og den samme frihed, som danske kvinder og mænd gør. En del af den løsning er de allerede eksisterende indsatser, som vi heldigvis oplever stor politisk opbakning til, men det er også at sørge for, at emnet bliver tænkt ind alle de steder, hvor det overhovedet giver mening. Jeg tror også, det er at sikre, at vi til stadighed har en åben og ærlig diskussion om, hvordan de her ting foregår og ikke forsøger at gemme tingene væk. Det er jo desværre tilfældet rigtig mange steder, og vi har problemer med det, men i mine øjne er et forbud mod tørklæder hos alle offentligt ansatte altså ikke den rigtige løsning. Så tak for ordet.

Kl. 13:52

Formanden (Søren Gade):

Tak for det. Der er en enkelt kort bemærkning. Hr. Morten Messerschmidt, Dansk Folkeparti.

Kl. 13:52

Morten Messerschmidt (DF):

Ja, og dermed træder integrationsministeren jo i sine forgængeres fodspor, eftersom det er dem, der har bragt en stor del af ulykkerne til Danmark. Jeg anerkender slet ikke, at det her skulle være et problem i forhold til hverken grundlov eller for så vidt internationale konventioner. Tværtimod vil det her jo være en håndsrækning, altså det her er en del af frigørelsen, som gør, at de piger, som i Danmark, som i Saudi-Arabien, som i alle andre dele af den muslimske verden bliver undertrykt og bliver betragtet som andenrangsborgere, rent faktisk vil få et juridisk redskab til at tvinge sig ud af de kønsrollemønstre, som islam jo bygger på. Anerkender ministeren overhovedet ikke, at det her er et forsøg på at frigøre de undertrykte, at tage tvangen ud af islam i Danmark og sikre, at de folk, der er kommet hertil, måske for netop at leve efter dansk vis, men som i dag holdes fra det af muslimske grupper, der med tvang, vold og trusler herom får folk til at gå med tørklæde, og at det her vil kunne være en hjælp til dem og ikke en undertrykkelse.

Kl. 13:53

Formanden (Søren Gade):

Ministeren.

Kl. 13:53

Udlændinge- og integrationsministeren (Kaare Dybvad Bek):

Jo, det anerkender jeg det vil være for en række personer i denne gruppe. Men det ændrer jo for det første ikke ved den juridiske vurdering, som der ligger konkret, men også, hvad det så vil have af andre omkostninger, hvis man ender i den her situation, og det skal jo altid vejes op imod hinanden. Selv hvis det juridiske var i orden, ville jeg mene, at det er en meget vigtig diskussion, der ligger i, om vi for at hjælpe en gruppe på den her konkrete måde så må undvære tusindvis af ansatte på vores sygehuse f.eks., altså om det er indsatsen værd, eller om der er andre måder, man kan gøre det på, som giver bedre effekt uden at have de samme negative bivirkninger.

Kl. 13:54

Formanden (Søren Gade):

Hr. Morten Messerschmidt.

Kl. 13:54

Morten Messerschmidt (DF):

Det ville give tusindvis af flere ansatte, som i dag sidder fanget hjemme i ghettoerne og ikke må noget som helst, men rent faktisk vil gribe ud efter den frihed, som Folketinget så ville give dem ved at sige: Det er ikke mig, men staten, der siger, at islams tvangssymboler bruger vi ikke i Danmark. Det ville være en frigørelse, minister, det er ikke en undertrykkelse. Og det er jo faktisk en tanke, som i hvert fald ikke burde være ministerens parti fremmed. Det er jo ikke lang tid siden, man havde en diskussion i relation til folkeskolen. Er man kommet videre med det – altså at lave et tørklædeforbud i folkeskolen i det mindste? Så kunne vi da begynde dér?

Kl. 13:54

Formanden (Søren Gade):

Ministeren.

Kl. 13:54

Udlændinge- og integrationsministeren (Kaare Dybvad Bek):

Jeg mener nu nok, at der er et beslutningsforslag på, og hvis ikke vi allerede har haft det, er det i hvert fald på vej. Jeg beklager, hvis jeg ikke har hundrede procent styr på alle de beslutningsforslag, der er på mit område, men jeg mener nu nok, at det er på dagsordenen her i løbet af foråret, netop for folkeskolen. Men jeg vil da sige, at der ikke er nogen som helst i den her regering, der negligerer det. Som det rigtigt blev sagt af en af hr. Morten Messerschmidts tidligere partifæller, tager integration i Danmark 5 minutter, og det er de 5 minutter, man bruger på at beslutte sig for, om man vil være en del af det her samfund. Og det gælder også for folk, der går rundt og er derhjemme. Og vi kommer til at gøre en kæmpe indsats og være meget ihærdige for at sikre, at kvinder med udenlandsk baggrund, som går derhjemme, også kommer i job, og det kommer til at ske snart.

Kl. 13:55

Formanden (Søren Gade):

Hr. Kim Edberg Andersen, Nye Borgerlige.

Kl. 13:55

Kim Edberg Andersen (NB):

Jeg vil godt lige anholde noget, som ministeren siger i forhold til det her. Det er lidt en påstand at sige, at vi vil komme til at mangle tusindvis af folk i det offentlige, fordi der er tusindvis lige nu, som vælger at have et islamisk tørklæde på, når de er på arbejde. Vil ministeren ikke lige klargøre: Hvor har han det tal fra?

For det virker lidt som en skræmmekampagne, altså at fordi man ikke har lyst til at forbyde islamiske tørklæder i det offentlige, laver man lidt en skræmmekampagne; vi ved, vi mangler sygeplejersker og sådan noget nu, og så lyder det rigtig godt, at vi siger, at så kommer vi til at mangle tusindvis af dem oven i.

Er virkeligheden ikke, at hvis vi nu tog skeen i den anden hånd og samtidig sagde, at du også skal forsørge dig selv, så ville det være ret svært at stå og være sådan rigtig sart i forhold til at indordne sig danske under forhold og sige: Jamen så vil jeg slet ikke arbejde nu, hvis ikke jeg kan have tørklæde på?

For hvis ikke man samtidig bliver forsørget med den anden hånd af staten, kan man jo blive tvunget ud i rent faktisk at indordne sig i et dansk samfund, hvor vi sætter en ære i at forsørge os selv, og lade være med at pådutte alle mulige andre islamiske tørklæder.

Kl. 13:56

Formanden (Søren Gade):

Ministeren.

Kl. 13:56

Udlændinge- og integrationsministeren (Kaare Dybvad Bek):

Jeg kan jo konstatere, at hr. Kim Edberg Andersen har hørt mig dårligt, for det, jeg sagde, var, at det er en juridisk begrundelse, vi kommer med her i dag. Jeg konstaterer så, at hvis man endelig kom til det praktiske, skulle man jo overveje, hvor mange ansatte man ville tabe. Jeg vil gætte på, at der er tusindvis af ansatte, som bærer tørklæde, i det danske sundhedsvæsen, men det har jeg ingen som helst gennemgået analyse af.

Det kan sådan set også godt være, at hr. Kim Edberg Andersen har ret i, at nogle af dem ville blive og så lade være med at gå med tørklæde, hvis det var tilfældet. Men jeg konstaterer bare, at selv hvis der var et juridisk grundlag, ville man skulle have den diskussion i dybden om, hvordan man sikrer, at de kvinder, som i dag går med tørklæde og måske ikke har lyst til det, kan blive fri for det uden de negative konsekvenser, som vi risikerer, og som vi har set i Frankrig f.eks., netop at når man forbyder tørklæde, er der nogle, der søger væk derfra, hvor man ikke kan have tørklæde på. Det er der grundlag for.

Men jeg vil også bare sige, at hvis hr. Kim Edberg Andersen leder efter øllebrødsbarmhjertighed i forhold til kvinder med minoritetsbaggrund, som ikke går på arbejde, men sidder derhjemme, skal han lede et andet sted end her, for det kommer vi ikke til at levere.

Kl. 13:57

Formanden (Søren Gade):

Hr. Kim Edberg Andersen.

Kl. 13:57

Kim Edberg Andersen (NB):

Min forståelse af ministeren er også, altså i hvert fald i forhold til ministeren selv er jeg helt sikker på, at han godt kunne være på strammerholdet. Problemet er, at det jo er en retorik, vi har hørt fra regeringsbærende partier i årtier: Ej, det her kan vi søreme ikke lige gøre; vi får lidt ondt i mavsen over at gøre det her; der skal findes en bedre løsning; vi laver en kommission; vi snakker længere om det.

For selvfølgelig kommer det her til at gøre ondt på dem, som vælger at sige, at det her har vi valgt frivilligt, altså at tage det her islamiske tørklæde på, og det er heller ikke noget, som liberale partier som udgangspunkt gør. Men virkeligheden er jo, at der ingenting er sket, og nu sker der så igen ingenting, for nu skal vi igen bare snakke om det.

Kl. 13:58

Formanden (Søren Gade):

Ministeren.

Kl. 13:58

Udlændinge- og integrationsministeren (Kaare Dybvad Bek):

Vi kommer til konkret at komme med krav til alle, der går derhjemme langvarigt på kontanthjælp, om at komme ud at lave noget: Stå op, puds træskoene, af sted, ud at bidrage med noget til samfundet; hvis ikke man kan få et job, må man lave noget andet. Det kommer nu.

Jeg er sådan set enig med hr. Kim Edberg Andersen i, at det er blevet sagt mange gange, uden det er sket. Det er der tusind årsager til, og alle kan sikkert give deres forklaring. Men det kommer nu, og det er en del af det, som den her regering kommer til at levere på.

Kl. 13:58

Formanden (Søren Gade):

Tak for det. Der er ikke flere korte bemærkninger, så vi siger tak til udlændinge- og integrationsministeren. Vi starter nu på ordførerrækken, og jeg byder velkommen til hr. Kasper Sand Kjær fra Socialdemokratiet.

Kl. 13:58

(Ordfører)

Kasper Sand Kjær (S):

Tak for ordet, formand. Dansk Folkeparti foreslår med dette beslutningsforslag, at regeringen skal fremsætte et lovforslag, der sikrer, at det bliver forbudt for offentligt ansatte at bære tørklæde i arbejdstiden. Det er et forslag, der på lige fod med lignende forslag, vi har behandlet og kommer til at behandle, vil stride imod både Danmarks grundlov og Danmarks internationale forpligtigelser.

Ud over det, kan man sige, ret vigtige benspænd for forslaget er jeg sådan set heller ikke enig i det. I Socialdemokratiet mener vi, at det skal være op til den enkelte muslimske kvinde at beslutte, om vedkommende vil bære hovedtørklæde eller ej. Det skal med andre ord være den voksne kvindes eget valg, om hun ønsker at gå med tørklæde. Derfor er vi også meget optaget af kampen mod negativ social kontrol, hvor kvinder tvinges til at gå med tørklæde. Det skal bekæmpes, og det er en dagsorden, som i dag fylder for lidt. Det er en glemt ligestillingskamp.

Men det betyder jo ikke, at et tørklæde som udgangspunkt skal være til hinder for at udføre et job i det offentlige. Vi skal være glade for, og vi er i Socialdemokratiet meget glade for, at der er så mange kvinder med indvandrerbaggrund, som i dag arbejder i vores velfærdsfag. De er jo en fuldstændig afgørende ressource derude. Og at der er nogle af dem, der har tørklæde på, mens de passer deres arbejde, skal ikke stå i vejen for det.

Når det er sagt, er der selvfølgelig også gode grunde til, at der er grupper i den offentlige sektor, som ikke kan bære tørklæde eller andre former for religiøs hovedbeklædning. Det kan være dommere, politibetjente, soldater i forsvaret og lignende. I den type af jobs og ansættelser er det embede, man bestrider, hævet over ens private person, og hensigten med påklædningen i disse jobs er at udvise neutralitet over for de borgere, man kommer i kontakt med.

I bemærkningerne til beslutningsforslaget, vi behandler her, står der, og jeg citerer: »Folk, der besidder offentlige stillinger, skal signalere upartiskhed«. Og hvis man for alvor mener det i Dansk Folkeparti, betyder det jo også, at for skolelærere, pædagoger og alle mulige andre offentligt ansatte, som skal signalere upartiskhed, når de passer deres arbejde, er det jo slet ikke tilstrækkeligt alene at forbyde tørklæde; så skal vi jo også herindefra forbyde bestemte frisurer, tatoveringer, smykker, T-shirts med budskaber og alle mulige andre beklædningsgenstande. Det bliver lidt en glidebane.

Så med de ord kan jeg meddele, at Socialdemokratiet ikke støtter beslutningsforslaget. Tak.

Kl. 14:01

Formanden (Søren Gade):

Tak for det. Der er to korte bemærkninger, først fra hr. Morten Messerschmidt, Dansk Folkeparti.

Kl. 14:01

Morten Messerschmidt (DF):

Det var da det mest underlige argument, at man ikke kan forbyde tørklæde på skolelærere, fordi man så også skal forbyde en Nikeskjorte, eller hvad var det, ordføreren fik sagt? Det er overhovedet ikke det, det handler om. Altså, det er jo virkelig et billede på, hvordan Socialdemokratiet kun i retorik, men ikke i handling, har ændret sin position i forhold til islam i Danmark.

Det, som det her handler om, er jo netop, at man som borger i Danmark skal kunne være tryg ved myndighedspersoner, ved offentligt ansatte; at staten ikke er lig med islam, men at staten i Danmark er alle danskeres og derfor altså efter de sekulære principper heller ikke associeres med muslimske symboler. Så når man f.eks. går til sin læge, skal man da ikke mødes med et tørklæde, og når man står i børnehaven, skal man da ikke mødes med et tørklæde; så skal man vide sig sikker på, at det her er folk, der ikke sender et signal af religiøs-politisk karakter, lige så lidt som jeg tror, at hr. Kasper Sand Kjær ville synes, at det var i orden, hvis man, når man lige henter ungerne ovre i børnehaven, får en pamflet udleveret om at stemme på Socialdemokratiet.

Kan hr. Kasper Sand Kjær ikke godt se, at det her handler om at sikre, at alle kan føle sig som en del af Danmark, og at Danmark ikke er islam?

Kl. 14:02

Formanden (Søren Gade):

Ordføreren.

Kl. 14:02

Kasper Sand Kjær (S):

Nej, Danmark er ikke islam. Danmark er et kristent land, og det skal vi fortsætte med at være. Derfor er der jo – og det er jeg enig i – udfordringer i den måde, dele af islam har påvirket vores samfund på, og det skal vi være meget opmærksomme på ikke at underlægges. Det ændrer bare ikke på, at det ville være i strid med grundloven, at det ville være i strid med vores internationale forpligtigelser at forbyde en bestemt religiøs beklædningsgenstand.

Hvis man ville gøre det, hvis man ville gå ud ad det spor, som hr. Morten Messerschmidt gerne vil, så er det jo alle religiøse symboler og derudover politiske og andre symboler med en holdning, som man skal forbyde. Det synes jeg er for langt at gå, og derfor er jeg ikke enig i forslaget. Og så tror jeg bare, det er vigtigt også i den her diskussion at skelne mellem myndighedspersoner – dommere, politibetjente og andre – som udøver den offentlige myndighed over for borgerne og så almindelige ansatte i f.eks. velfærdsfagene, for det er forskellige roller, man har over for borgerne.

Kl. 14:03

Formanden (Søren Gade):

Hr. Morten Messerschmidt.

Kl. 14:03

Morten Messerschmidt (DF):

Så kunne man jo have startet med at sige det. Altså, er der overhovedet nogen grupper, nogen myndighedspersoner, der i dag ikke er omfattet af et tørklædeforbud, som Socialdemokratiet så ville kunne se i fremtiden skal være omfattet af et tørklædeforbud?

Må jeg ikke bare have lov til at sige, inden man slår om sig med paragraffer uden at være i stand til eller formodentlig have klædt sig på til at redegøre for det, at bare fordi Justitsministeriet kommer frem til en eller anden fortolkning – i øvrigt sjovt nok altid en fortolkning, som er overensstemmende med regeringens holdning – så betyder det jo altså ikke, at det er den sakrale visdom på området. Vi har f.eks. i Danmark et burkaforbud, så vi er jo allerede godt i gang, men det er bare trist, at Socialdemokratiet så også her svigter og tøver, når vi faktisk er på det rigtige spor.

Kl. 14:04

Formanden (Søren Gade):

Ordføreren.

Kl. 14:04

Kasper Sand Kjær (S):

Jeg synes ikke, der er tale om et svigt. Et svigt ville jo være at være ligeglad med negativ social kontrol eller være ligeglad med islam og andre religioners påvirkning af vores samfund. Det er jeg bestemt ikke ligeglad med. Jeg tror bare ikke, at det her er den rigtige vej at gå, og jeg synes, det er for langt.

Til den første del om, om der kunne være andre myndighedspersoner, vil jeg sige, at det vil jeg da overhovedet ikke stå her og afvise. Det kan da sagtens være, at der er andre grupper af offentligt ansatte, hvor det også kunne give mening, at vi havde den diskussion.

Kl. 14:04

Formanden (Søren Gade):

Hr. Kim Edberg Andersen, Nye Borgerlige.

Kl. 14:04

Kim Edberg Andersen (NB):

Tak for det. Som et menneske, der bor i nærheden af adskillige minkfarme, synes jeg jo, at det nok er for tidligt, kan man sige, at den her regering begynder at snakke om, at grundloven skal håndhæves. Men ordføreren anerkender, at vi ved en dommer godt kan lave det her forbud, og at man om noget, når man kommer ind bag skranken, er afhængig af den her dommers vurdering og derfor også afhængig af, at man føler, at han er upartisk. Man er faktisk også ret afhængig af en læge eller sygeplejerske, hvis man kommer på sygehuset – man er faktisk ret afhængig – især set i lyset af, at vi jo kun har ét system, fordi privatisering også er af det onde, mener Socialdemokraterne.

Så hvad er forskellen på, at man som borger foran en dommer skal have ret til at føle, at man ikke bliver påduttet et andet menneskes tro, og at man, hvis man har brug for en læges eller sygeplejerskes hjælp, ikke skal have den ret?

Kl. 14:05

Formanden (Søren Gade):

Ordføreren.

Kl. 14:05

Kasper Sand Kjær (S):

Altså, det siger vel næsten sig selv, men jeg skal da gerne prøve at forklare det. Dommeren har jo magten og myndigheden til at træffe en beslutning, eksempelvis at afsige en dom over en borger. Det er klart, at der er man jo nødt til både at være upartisk og signalere upartiskhed, og det gælder, uanset om det er et religiøst symbol, om det er at sidde i Nye Borgerlige, eller om det for den sags skyld er en socialdemokratisk kampagne-T-shirt. I forhold til en medarbejder ude i velfærden, som udøver pleje, pædagogisk arbejde eller andet, er der jo tale om to vidt forskellige ting, og jeg ville da i virkeligheden synes, at det var en enormt trist måde at se vores velfærdssamfund på, hvis vi lagde upartiskhed og neutralitet ned over vores pædagoger eksempelvis. De skal da omfavne børnene i deres pædagogiske arbejde med al deres person – det er jo en vigtig del af børns dannelse. Det bliver jo en helt skæv diskussion, hvis vi sammenligner dommere med pædagoger eller sosu-assistenter.

Kl. 14:07

Formanden (Søren Gade):

Hr. Kim Edberg Andersen.

Kl. 14:07

Kim Edberg Andersen (NB):

Det bliver jo netop ikke en skæv diskussion, for vi tillader jo allerede nu, at muslimer f.eks. kan foretrække at blive behandlet af en mand, eller faktisk omvendt, at kvinder kan nægte at blive behandlet af en mand. Så det er sjovt, at vi der godt kan tage hensyn. Men hvis en dansk statsborger, som er født og opvokset i et kristent land sikret af grundloven, føler sig stødt af et tørklæde, så må man forstå, at det har Socialdemokraterne egentlig ikke tænkt sig at gøre ret meget ved – ud over den normale dans om juletræet, hvor vi siger en masse og gør ingenting.

Kl. 14:07

Formanden (Søren Gade):

Ordføreren.

Kl. 14:07

Kasper Sand Kjær (S):

Jo, men i et samfund, hvor vi også sætter pris på den personlige frihed, herunder jo også friheden til at klæde sig, som man vil, så er det klart, at vi jo alle sammen kan gå rundt og blive stødt af, hvordan den enkelte ser ud, men det kan vi ikke begynde at lægge ned over vores offentligt ansatte. Der vil sikkert også været nogle, der kunne blive stødt af en T-shirt med et politisk budskab på, men det kunne jeg da heller aldrig finde på at forbyde ansatte i offentlige institutioner at gå rundt med.

Personligt bryder jeg mig ikke om tørklædet. Jeg synes, det signalerer noget forkert og noget, som ikke er foreneligt med danske værdier; men i et frit samfund som vores synes jeg ikke nødvendigvis det er op til Folketinget at forbyde det for alle vores gode offentligt ansætte.

Kl. 14:08

Formanden (Søren Gade):

Der er ikke flere korte bemærkninger. Vi siger tak til hr. Kasper Sand Kjær fra Socialdemokratiet. Jeg byder nu velkommen til hr. Mads Fuglede fra Venstre.

Kl. 14:08

(Ordfører)

Mads Fuglede (V):

Tak for ordet. Det beslutningsforslag, vi behandler i dag, fra Dansk Folkeparti handler jo om, at offentligt ansatte skal forbydes at bære islamisk tørklæde i arbejdstiden, og det er bestemt ikke første gang, vi har haft enten lige præcis denne debat eller andre debatter, der minder om den. Det skyldes jo, at der er noget på spil her. Og det, der er på spil, er i mine øjne nok mindre spørgsmålet om islamisme, men i langt højere grad spørgsmålet om, at tørklædet alt for ofte er udtryk for social kontrol.

Som Dansk Folkeparti skriver i beslutningsforslaget, er det mere end et stykke stof. Det muslimske tørklæde bruges til at markere forskellen mellem mænds og kvinders position i samfundet, og det er et verdenssyn, som vi har haft i Danmark, men som vi har bevæget os væk fra. Her har vi en anden opfattelse af kønnenes stilling i forhold til hinanden.

Som lovgivere har vi en forpligtelse til at overveje, hvilke muligheder vi har for at bekæmpe undertrykkelse af kvinder. Jeg har længe været af den overbevisning, at når det handler om at få en mere vellykket integration, er det at få gjort noget ved kvinders stilling, især i muslimske miljøer, den største slagmark, der findes på hele det her udlændingefelt. Jeg mener dog ikke, at Dansk Folkepartis beslutningsforslag er løsningen.

Ministeriets juridiske vurdering er, at et forbud for offentligt ansatte mod at bære det muslimske tørklæder ville stride imod grundloven, og den juridiske vurdering er nu engang den, jeg må læne mig op ad. Det gør sig gældende, medmindre vi ønsker at gå videre med et generelt forbud, der gælder for alle former for synlige symboler på politiske, ideologiske eller religiøse overbevisninger. Det vil sige, at vi jo skal overveje det i ligestillingsprincip, der er her, for det vil betyde, at vi skal gå ad et fransk spor. Vi skal ikke bare forbyde tørklædet, vi skal også forbyde det kristne kors. Det er en meget, meget høj pris at betale i et land med så lang en kristen historie, som vi har i Danmark.

Men ikke desto mindre sker der social kontrol og undertrykkelse af kvinder i langt højere grad i det her samfund, end vi bryder os om. Vi har fortsat Kommissionen for den skjulte kvindekamp, og jeg mener ikke – selv om det her forslag i mine og Venstres øjne ikke er den rette vej at gå – at vi skal holde op med at arbejde med, hvordan vi kan bekæmpe social kontrol i Danmark. For der er mange kvinder fra muslimske miljøer, der bærer tørklæde fuldstændig frivilligt; der er også alt for mange, der bærer det af tvang.

I regeringsgrundlaget har vi klargjort vores ønske om at bekæmpe negativ social kontrol, og i Venstre er vi villige til at diskutere med alle Folketingets partier om, hvordan vi kan nå det her mål. Jeg opfordrer til, at vi fortsætter debatten om social kontrol og reflekterer kritisk over, hvordan vi som samfund kan sikre ligestilling og frihed for alle uanset baggrund og tro. Og der skal ikke herske nogen tvivl om, at jeg synes, at tørklædet som udtryk for social kontrol er et meget, meget problematisk symbol.

Så selv om vi ikke kan støtte beslutningsforslaget, da det er i strid med grundloven, så værdsætter vi debatten. Og vi værdsætter også, at vi allerede i morgen får debatten i endnu en omgang og i en lidt anden sammenhæng. Tak for ordet.

Kl. 14:12

Formanden (Søren Gade):

Tak for det. Der er foreløbig tre korte bemærkninger. Først er det hr. Morten Messerschmidt, Dansk Folkeparti. Værsgo.

Kl. 14:13

Morten Messerschmidt (DF):

Det er altså en underligt pjokket måde at gå til grundloven på at mene, at den skulle tilsige, at vi som lovgivere ikke kan sige, at totalitære symboler, som verden over bliver brugt til at holde kvinder nede som andenrangsmennesker, skal forbydes for folk, der er aflønnet af staten.

Altså, det her har jo ikke noget med religionsfrihed at gøre. De kan jo tro, hvad de vil. De kan da bede til alle de guder, de vil – vi gider bare ikke se på det, og den danske stat skal ikke sanktionere det. Det er jo det, som det her handler om.

Jeg må sige, at en ting er Socialdemokratiets holdning – det er jo et parti, der historisk har svigtet – men at Venstre med hele sin grundtvigianske og folkeoplysningsmæssige tilgang til Danmark, men jo også til troen, hvor man netop betoner det indre og ikke det ydre, ikke kan være mere opbakkende i forhold til noget så selvfølgeligt som at sige, at hvis du er ansat af det kommunale, regionale eller statslige Danmark, skal du ikke bære det islamiske hovedtørklæde, overrasker mig og ærgrer mig.

Kl. 14:14

Formanden (Søren Gade):

Ordføreren.

Kl. 14:14

Mads Fuglede (V):

Det ærgrer omvendt mig, at Dansk Folkeparti er parat til at bekæmpe kristne symboler på det her alter sammen med andre religiøse symboler. Det synes jeg er alt for høj en pris at betale. Jeg synes ikke, det er en klog vej at gå, og det var det, jeg pegede på i min ordførertale.

Vi er i Venstre i politisk forstand meget mindre frankofile, end man er i Dansk Folkeparti, kan jeg forstå, men jeg synes, det er uklogt at få en model, hvor man gør det offentlige rum fuldstændig neutralt i forhold til religiøse symboler, især fordi der er så mange, der er glade for at bære et kristent kors om halsen eller på anden måde at vise, hvilket religiøst tilhørsforhold de har.

Den her debat handler om social kontrol. Der er ingen, der skal bære et kristent kors som udtryk for social kontrol, og der er heller ingen, der skal have et tørklæde på hovedet som udtryk for social kontrol. Det er den debat, vi skal tilbage til.

Kl. 14:14

Formanden (Søren Gade):

Hr. Morten Messerschmidt.

Kl. 14:15

Morten Messerschmidt (DF):

Nej, hr. Mads Fuglede, det handler ikke om social kontrol, det handler om islam, og hver eneste gang man taler om islam, så medfølger social kontrol, ikke bare i Danmark, men i hele verden. Der er jo ikke et eneste muslimsk land, folk gider flygte til – med flygter fra islam. Problemet er, at de, der så flygter, tilsyneladende bringer islam og hele det underlige tankesæt med sig.

Vi skal da ikke forbyde kors eller den jødiske kippah eller andre symboler. Vi vil have et forbud mod tørklædet, fordi det er udansk. Derfor skal vi selvfølgelig ikke se myndighedspersoner eller andre, der er aflønnet i Danmark, gå rundt med tørklæde på i arbejdstiden. Det er det, det handler om, hr. Mads Fuglede.

Kl. 14:15

Formanden (Søren Gade):

Ordføreren.

Kl. 14:15

Mads Fuglede (V):

Det tvivler jeg på at man kan gøre med udgangspunkt i grundloven uden også at forbyde andre religiøse symboler. Så vi skal have en anden indgang til den debat.

Kl. 14:15

Formanden (Søren Gade):

Tak for det. Den næste spørger er hr. Kim Edberg Andersen, Nye Borgerlige.

Kl. 14:15

Kim Edberg Andersen (NB):

Tak for det. Lad os køre tilbage til det med social kontrol. Jeg kan høre på ordføreren, at det er magtpåliggende, at vi får gjort noget ved den sociale kontrol. Og så bliver der lidt stråmandsagtigt snakket om kors. Men er ordføreren vidende om, at der er nogen som helst, der bærer det kristne kors i Danmark, som er udsat for social kontrol og derved bærer det på grund af social kontrol?

Kl. 14:16

Formanden (Søren Gade):

Ordføreren.

Kl. 14:16

Mads Fuglede (V):

Apropos stråmænd: Nej, det er jeg bestemt ikke vidende om, men det er jo netop min pointe, altså at når der er tale om religiøse symboler, er de netop religiøse symboler. Og det, at man er parat til at smide det kristne kors på alteret for dem, der misbruger social kontrol med tørklædet, skal man undgå – det er jo netop min pointe.

Kl. 14:16

Formanden (Søren Gade):

Hr. Kim Edberg Andersen.

Kl. 14:16

Kim Edberg Andersen (NB):

Så lad os da endelig føre den videre for ordføreren. Er ordføreren – ud over islam – vidende om, at danskere bliver påduttet andet end tørklæder som et tegn på social kontrol? Er virkeligheden ikke, at et forbud som det her jo bare er en udløber af, at der ikke er sket noget i forhold til den sociale kontrol? Diskussionen om, om det så er, at man pådutter andre mennesker sit religiøse standpunkt, tager jeg gladelig, og jeg synes ikke, at den er gældende i det offentlige. Men vil ordføreren ikke bare lige forklare mig, om der er andre religioner i Danmark, hvor vi har en problemstilling med en udbredt social kontrol?

Kl. 14:17

Formanden (Søren Gade):

Ordføreren.

Kl. 14:17

Mads Fuglede (V):

Ja, ja, jeg er jo historiker, så jeg er bekendt med, at der har været massiv social kontrol i religiøs forklædning også igennem danmarkshistorien. Men det har vi bevæget os væk fra. Ved at diskutere kvinders rettigheder og stilling i det danske samfund er den også langsomt forsvundet fra både religiøse og ikkereligiøse miljøer. Det vil også være den rigtige vej at gå her.

Kl. 14:18

Formanden (Søren Gade):

Fru Pia Kjærsgaard, Dansk Folkeparti.

Kl. 14:18

Pia Kjærsgaard (DF):

Tak for det. Nu henviser ordføreren til grundloven. Jeg synes, at hr. Morten Messerschmidt har svaret så udmærket på det, men jeg vil bare høre ordføreren: Hvis nu man ser bort fra, at det er ens holdning, ens politiske holdning, ens personlige holdning, og skrotter alt det andet og spørger, om vi ikke kan komme af med de tørklæder, hvor står ordføreren så i det her spørgsmål? Jeg har gjort det før, og jeg har lyst til at læse det igen:

Profet! Sig til dine hustruer og dine døtre og til de troendes kvinder, at de skal dække noget af deres overklædning ned over sig. Således vil de lettest blive genkendt og ikke blive forulempet. Gud er tilgivende og barmhjertig.

Altså, det er de her grimme mænd, der forulemper kvinder. Det er jo simpelt hen så rystende, oldnordisk, vanvittigt, at der er temmelig mange, der har den holdning i Danmark, for det må der jo være, når man går rundt på gader og stræder og ser flere og flere kvinder, desværre, med tørklæde.

Kl. 14:19

Formanden (Søren Gade):

Ordføreren.

Kl. 14:19

Mads Fuglede (V):

Det er jeg fuldstændig enig i, og jeg tror, at man skal holde fast i, at selv om jeg er uenig i det forbud, man beskriver her, så betyder det ikke, at jeg er tilhænger af tørklædet. Jeg synes, det er modbydeligt, at man udøver social kontrol over for kvinder, uanset hvordan man gør det.

Kl. 14:19

Formanden (Søren Gade):

Fru Pia Kjærsgaard.

Kl. 14:19

Pia Kjærsgaard (DF):

Man kan godt blive ved med at sige social kontrol, og det er jo på sin vis også rigtigt, men et eller andet sted tror jeg også, at man får det til at lyde sådan lidt barmhjertigt over for kvinder: Vi skal befri jer fra den sociale kontrol. Nej, det er ikke alene det. Vi skal befri jer fra islam. Det er det, det handler om. Det er islam, det handler om, og det, der er så forfærdeligt, er, at det griber mere og mere om sig i Danmark, og jo mere vi kigger igennem fingre med det, jo værre bliver det, og det kan man altså bare konstatere, specielt i de flere og flere ghettoområder og boligområder, hvor islamisterne er til stede og bliver flere og flere.

Kl. 14:20

Formanden (Søren Gade):

Ordføreren.

Kl. 14:20

Mads Fuglede (V):

Jeg vil ikke befri nogen fra islam. Jeg vil gerne befri nogen fra islamismen. Med mit politiske arbejde vil jeg gerne gøre alt, hvad jeg kan, for at bidrage til, at man bekæmper islamismen herhjemme. Den har kun grimme ansigter. Men hvis man vil være tilhænger af islam og ellers overholder reglerne i det her samfund og passer sit arbejde og man tager et tørklæde på af egen fri vilje, fordi man vil vise et symbol på det, man tror på, vil jeg ikke bekæmpe det. Jeg vil gerne bekæmpe islamismen, og derfor skal vi finde en anden vej til at løse det her problem.

Kl. 14:20

Formanden (Søren Gade):

Tak for det. Der er ikke flere korte bemærkninger, så vi siger tak til hr. Mads Fuglede fra Venstre. Jeg byder velkommen til hr. Mohammad Rona fra Moderaterne.

Kl. 14:20

(Ordfører)

Mohammad Rona (M):

Tak for ordet. Forslagsstillerne har tidligere fremsat lignende forslag, både i indeværende og tidligere folketingssamlinger. Jeg vil understrege, som jeg også tidligere har gjort, at debatten er svær, men vigtig. For i Danmark værner vi om de frie valg og vores rettigheder til eksempelvis selv at vælge, hvilken religion vi tror på, hvad vi vil uddanne os til, og hvordan vi vil gå klædt, alt sammen inden for lovens rammer.

Der er meget forskel på familier. Der er desværre også nogle familier, hvor det frie valg ikke altid er en mulighed, og hvor særlig piger og kvinder lider under negativ social kontrol. Jeg har set det, jeg har oplevet det, og det er noget, vi skal tage dybt, dybt alvorligt. Dem har vi som samfund et ansvar for at hjælpe og støtte bedst muligt, for i Danmark hører negativ social kontrol ikke til.

Samtidig synes jeg også, at vi skal hjælpe på en ordentlig måde, hvor vi ikke begrænser folk i deres rettigheder til selv at vælge deres påklædning. Vi skal som politikere ikke bestemme over eller vurdere folks påklædning. Vi skal vurdere, om ansatte passer deres arbejde, og ikke, hvordan de ser ud. Respekten for vores grundlov går hverken mit parti eller jeg på kompromis med. Tak.

Kl. 14:22

Formanden (Søren Gade):

Tak for det. Der er et par korte bemærkninger. Først er det fra hr. Morten Messerschmidt, Dansk Folkeparti.

Kl. 14:22

Morten Messerschmidt (DF):

Tak for det, og tak for en reflekteret ordførertale. Der er jo flere lande i den muslimske verden, som opererer med tørklædeforbud, ofte jo for at holde islam og islamismen stangen. Mest kendt er Tyrkiet, som, indtil islamisten Erdogan tog over, havde et forbud, som blev set som en befrielse for kvinderne. Det samme, så vidt jeg er orienteret, har man netop gennemført i Algeriet, også for at sikre kvindernes frihed. Og jeg ved jo, at ordføreren selv har en fortid i Afghanistan, hvor jeg tror ganske mange kvinder ville drømme om, at der var et forbud mod tørklæder og dermed den undertrykkelse. Er ordføreren enig i det, og hvordan kan det være, at i muslimske lande, hvor der er regeringer, som forsøger at holde landet på ret kurs og væk fra islam som et regeringsredskab, gør man det her, men i Danmark er de partier, som har ansvaret for islams indvandring, imod et forbud? Er det ikke paradoksalt?

Kl. 14:23

Formanden (Søren Gade):

Ordføreren.

Kl. 14:23

Mohammad Rona (M):

Nu kan jeg jo så tale ud fra min afghanske baggrund og sige, at Afghanistan i mange år faktisk har været et buddhistisk land og faktisk også enormt velfungerende. Men det er jo fuldstændig rigtigt – det har hr. Morten Messerschmidt fuldstændig ret i – at når islamisme og islam får for meget rodfæste i noget, kan det have store konsekvenser, og det havde det og det har det jo den dag i dag i Afghanistan. Det har det jo sådan set også i Tyrkiet, i Algeriet, i Tunesien og i alle de andre lande – men jo. Derfor synes jeg også, den her debat er vigtig, og jeg synes, den skal tages op. Jeg synes også, det var vigtigt, at vi i sidste uge fik en snak omkring indvandring, og at vi i morgen skal snakke om flygtninge, for uanset hvordan vi vender og drejer det, har islam en betydning.

Kl. 14:24

Formanden (Søren Gade):

Hr. Morten Messerschmidt.

Kl. 14:24

Morten Messerschmidt (DF):

Det er jeg rigtig glad for hr. Mohammad Rona og jeg kan være enige om. Men så er spørgsmålet jo, hvordan vi løser det paradoks. Altså, hvis man i visse dele af verden, hvor man, om jeg så må sige, har et noget mere udbredt kendskab til islams konsekvenser, nemlig der, hvor islam har lagt en hel verdensdel som en ørken bag sig, kan finde ud af at lave forbud, hvorfor kan vi så ikke finde ud af det i Vesten? Det er da et paradoks.

Hr. Mohammad Rona taler om islams negative virkning i Kabul og Afghanistan. Det er vi meget enige om. Men det er jo også lige her midt iblandt os, så hvorfor ikke lave et forbud her? Lad os sætte kvinderne fri.

Kl. 14:25

Formanden (Søren Gade):

Ordføreren.

Kl. 14:25

Mohammad Rona (M):

»Lad os sætte kvinderne fri«. Den del er jeg sådan set hundrede procent enig i; det er jeg. Som jeg også sagde i ordførertalen, har jeg jo faktisk set det her. Det har jeg på mit gymnasie. Der er jo også det, der hedder negativ social kontrol over for drenge, som jeg faktisk også selv har oplevet, og som også er et kæmpeproblem, som jeg også synes vi skal tage op på et tidspunkt.

Men i Danmark har vi en grundlov og vi har nogle menneskerettighedskonventioner, som vi læner os op ad, og af den grund kan vi ikke støtte det her.

Kl. 14:25

Formanden (Søren Gade):

Hr. Kim Edberg Andersen, Nye Borgerlige.

Kl. 14:25

Kim Edberg Andersen (NB):

Man finder det jo utroligt, at Moderaterne er kommet frem til, at vi godt ved, at der er nogle mennesker, også ansatte i det offentlige, som er udsat for social kontrol og derfor bærer et tørklæde. Men demokratiske politikere skal ikke forbyde, at man går med et tørklæde. Kan ordføreren ikke lige forklare mig, hvordan Moderaterne er nået frem til, at det er o.k., at en religion bestemmer, hvad man må have på, men et Folketing skal ikke blande sig i, hvad man har på? Kan ordføreren ikke lige forklare mig det? For det virker meget mærkeligt på mig, at Moderaterne lige kom til den konklusion.

Kl. 14:26

Formanden (Søren Gade):

Ordføreren.

Kl. 14:26

Mohammad Rona (M):

Vi havde jo også den her debat for et par måneder siden, og vi kommer også til at have den her debat igen i morgen i forhold til piger i grundskolen. Jeg synes altså for at være helt ærlig, at vi har et problem med negativ social kontrol. Det synes jeg også jeg fik sagt til hr. Morten Messerschmidt. Det har vi. Men at gå dertil, hvor vi som lovgivere skal bestemme, hvad folk skal have på og ikke have på, synes jeg er at gå over stregen.

Kl. 14:26

Formanden (Søren Gade):

Hr. Kim Edberg Andersen.

Kl. 14:26

Kim Edberg Andersen (NB):

Men er ordføreren uenig i, at vi har sådan en modus operandi for islamiseringen af Vesten med, at de ved, at vi er rigtig glade for frihed heroppe, og at vi selv skal have lov at bestemme, og så får vi lige pludselig minareter og spiser ikke svinekød i børnehaverne og går alle sammen med tørklæde, fordi vi helst ikke rigtig vil støde nogen? Er det helt misforstået at tro, at vi måske skal tage skeen i den anden hånd og bare være stolte af den kultur, vi har, og sige: Vi kan se, at der er nogen problemer; I har ført en masse social kontrol med jer, og nu beskytter vi friheden ved lige, bare for en kort overgang måske, at bestemme, at muslimske tørklæder ikke hører sig til i det offentlige?

Kl. 14:27

Formanden (Søren Gade):

Ordføreren.

Kl. 14:27

Mohammad Rona (M):

Jeg synes da, vi har rigtig god frihed i Danmark. Jeg synes, vi har rigtig mange, der bidrager positivt til samfundet. Så det billede kan jeg ikke helt genkende. Jeg er jo fuldstændig enig i hr. Kim Edberg Andersens analyse af, at der er nogle borgere i Danmark, som måske er gået over stregen i forhold til kød, i forhold til påklædning, i forhold til islam. Det er jeg fuldstændig med på, og det negligerer jeg heller ikke. Det er jo også derfor, vi har den her debat i dag og vi har en debat i morgen osv. Det er vigtigt at understrege.

Kl. 14:28

Formanden (Søren Gade):

Der er ikke flere korte bemærkninger, så vi siger tak til hr. Mohammad Rona fra Moderaterne. Jeg byder nu velkommen til hr. Peter Skaarup, Danmarksdemokraterne.

Kl. 14:28

(Ordfører)

Peter Skaarup (DD):

Tak for ordet. Beslutningsforslaget, som vi skal behandle her i dag, vil indføre, at det bliver forbudt for offentligt ansatte at bære islamiske tørklæder i arbejdstiden.

I Danmarksdemokraterne er vi fuldstændig enige med forslagsstillerne i, at tørklædet ikke repræsenterer noget, som vi i Danmark hverken kan eller skal stå inde for. Vi kommer heller ikke til at forstå, hvorfor kvinder vil iføre sig det tørklæde, som for nogles vedkommende jo reelt er udtryk for en eller anden form for social kontrol, man bliver udsat for af ens familie eller omkringliggende samfund. Det er kvindeundertrykkende, og det er udtryk for mangel på ligestilling, at man ifører sig tørklædet.

Når man så ser på et forslag som det her, skal man jo også vurdere, hvad det får af konsekvenser, hvis man gennemførte det, og det er klart, at hvis man gennemførte et forbud mod at bære tørklædet i arbejdstiden, som forslagsstillerne gerne vil, så er der en risiko for, at man potentielt set kommer til at holde flere muslimske kvinder uden for arbejdsmarkedet, hvilket vil bidrage til, at en i forvejen dårligt integreret gruppe – for nogens vedkommende i hvert fald – ingen eller næsten ingen arbejdskraft kan tilbyde samfundet, fordi de jo så ikke møder frem på et arbejde og kan bidrage.

Så selv om vi i Danmarksdemokraterne har svært ved at forstå, at kvinder vil gå med et sådant tørklæde, så ser vi faktisk hellere, at de er på arbejdsmarkedet eller har mulighed for at være på arbejdsmarkedet, mens de har tørklæde på, end at de sidder derhjemme og ikke bidrager til det danske samfund. Det er trods alt bedre, at de står op om morgenen og går på arbejde, og det tror jeg faktisk også at forslagsstillerne kan se meningen i.

Så grundlæggende er vores vurdering i Danmarksdemokraterne, at vi har stor sympati for baggrunden for forslaget, og vi ser det, at man bærer tørklædet, som et problem i dagligdagen, både for den enkelte kvinde, men jo også for samfundet, for det er et signal om dårlig integration. Men i praksis vil det her forslag være umuligt at gennemføre, og derfor kan vi ikke stemme for det.

Kl. 14:31

Formanden (Søren Gade):

Tak for det. Der er en række korte bemærkninger. Først er det fra fru Pia Kjærsgaard, Dansk Folkeparti.

Kl. 14:31

Pia Kjærsgaard (DF):

Nej, det havde jeg efterhånden heller ikke ventet, det må jeg sige. I Dansk Folkeparti fører vi ikke Venstrepolitik. Det kan jeg så forstå man gør hos Danmarksdemokraterne, og det er jo da i hvert fald et fuldstændig anderledes synspunkt end det, jeg har kendt hr. Peter Skaarup for igennem 24-25 år, men det er så en anden historie.

Jeg vil bare høre nu, hvordan hr. Peter Skaarup stiller sig til spørgsmålet om, hvad der er vigtigst: Er det at få islam og islamisme ud af Danmark, eller er det at få arbejdskraft? For det der med, at så vil de nok ikke arbejde, er jo et synspunkt, man har hørt fra hele kleresiet før. Det er jo det, man kender så godt. Jeg har så bare aldrig hørt det fra hr. Peter Skaarup før, men det er så gældende nu. Men hvad er vigtigst: at få islamisme ud af Danmark eller at sige, at vi skal have mere arbejdskraft, ligesom man gør med udenlandsk arbejdskraft?

Kl. 14:32

Formanden (Søren Gade):

Ordføreren.

Kl. 14:32

Peter Skaarup (DD):

Jeg ved ikke helt, hvor fru Pia Kjærsgaard har de her forskellige sammenligninger fra. Jeg står her og fortæller, hvad Danmarksdemokraterne mener om det her forslag, og vi ser det som rigtigt og godt, at vi får en debat om det, og vi ser det som et problem, at der er nogle familier, der fastholder, at kvinder går med tørklæde. Men vi ser det også som vigtigt, at man bidrager til samfundet, og det er klart, at hvis alle kvinder får at vide, at de slet ikke kan bidrage, slet ikke kan stille op på en arbejdsplads, fordi de skal stå der uden tørklæde, og derfor ikke møder op, så har vi jo også et problem som samfund. For vi har jo brug for den arbejdskraft. Vi har faktisk brug for, at indvandrere i Danmark, uanset om man er godt integreret eller ikke så godt integreret, bidrager, sådan at det ikke er alle andre, der skal bidrage for at forsørge de pågældende.

Så jeg synes ikke, det er det ene eller det andet. Vi skal kunne gøre begge dele, fordi vi skal sikre, at Danmark hænger sammen og der er den arbejdskraft, der er til rådighed, ved at man bidrager.

Kl. 14:33

Tredje næstformand (Karsten Hønge):

Fru Pia Kjærsgaard.

Kl. 14:33

Pia Kjærsgaard (DF):

Hr. Peter Skaarup kan se, at der er et problem, men vil ikke være med til at løse det. Og så må jeg bare sige, at hvis det, det afhænger af, er arbejdskraften, så er der jo mange andre ting: Så skal man have bederum på arbejdspladserne; så skal man holde ramadan; så kan kvinder, som ikke vil røre ved svinekød eksempelvis, sige, at der er nogle steder, de ikke vil arbejde. Altså, hvis man har den holdning til tingene, slipper vi jo aldrig af med islamismen.

Igen vil jeg spørge: Hvad er vigtigst for hr. Peter Skaarup? Skal vi bare have alle de muslimer i Danmark, som vi skal, fordi nu skal der arbejdskraft til? Er det ikke rigtigt, at vi så også bliver nødt til at tage hensyn til alle de andre ting, fordi vi bare skal have, at de er på arbejdsmarkedet? Men der er en masse ting, de ikke må og kan og vil i henhold til deres islamistiske tro.

Kl. 14:34

Tredje næstformand (Karsten Hønge):

Ordføreren.

Kl. 14:34

Peter Skaarup (DD):

Jeg tror, både fru Pia Kjærsgaard og jeg og mange andre er glade for, at vi har en stram udlændingepolitik i Danmark, og vi skal også fortsætte med at have en stram udlændingepolitik. Det er i virkeligheden den allerbedste garanti for, at vi ikke får folk til Danmark, der har svært ved at integrere sig.

Men vi har allerede fået mange mennesker til Danmark, som har svært ved at integrere sig og er underlagt forskellige kulturelle hensyn, som er problematiske efter den model, vi har i Danmark. Det er vi jo bare nødt til at affinde os med, og så skal vi finde praktiske løsninger. Skal vi sige til en stor gruppe mennesker, at de ikke længere kan bidrage til Danmark? Det synes jeg ikke.

Kl. 14:34

Tredje næstformand (Karsten Hønge):

Næste korte bemærkning er til hr. Morten Messerschmidt, Dansk Folkeparti.

Kl. 14:34

Morten Messerschmidt (DF):

Det er et utrolig kultur- og åndsfattigt syn, som hr. Peter Skaarup giver udtryk for her, i hvert fald i synet på sit fædreland. For man må forstå, at det sådan set er ligegyldigt, hvad folk bærer i hjertet, og hvad det er for nogle værdier og hvad for nogle symboler, de bringer til Danmark, bare de er i arbejde. Jeg fristes til at minde hr. Peter Skaarup om, at de fire islamister, der tordnede ind i World Trade Center og Pentagon, og som også forsøgte at ramme Det Hvide Hus, alle sammen var velintegrerede. De var i gang med uddannelser, de var på arbejdsmarkedet. Og derfor må jeg bare sige, at når man på den her måde fra hr. Peter Skaarups side åbner for, at islams fornemste symboler, selve flaget for, at kvinder er andenrangsborgere, og for, at der er nogle, der er rene, og nogle, der er urene, kan retfærdiggøres ved, at man har job som rengøringsassistent et eller andet sted, så er det ikke den hr. Peter Skaarup, jeg engang kendte. Hvornår indfandt de her synspunkter sig hos hr. Peter Skaarup?

Kl. 14:35

Tredje næstformand (Karsten Hønge):

Ordføreren.

Kl. 14:35

Peter Skaarup (DD):

Altså, vi står i dag og skal tage stilling til et forslag, der handler om, at vi skal forbyde alle kvinder på arbejdsmarkedet, muslimske og ikkemuslimske, at bære det islamiske tørklæde. Og så siger jeg, at jeg synes, det er en rigtig dårlig idé at bære et islamisk tørklæde, en rigtig dårlig idé. Det virker mod integration, og det virker mod alt det, som vi står for som samfund. Men jeg er også nødt til at tage stilling til det forslag, som bl.a hr. Morten Messerschmidt har fremsat, nemlig at vi skal forbyde offentligt ansatte at bære islamiske tørklæder i arbejdstiden. Og det synes jeg ikke man kan gøre fuldt ud over én kam sådan bare lige. Og hvis jeg er meget åndsfattig, jamen så er der jo altså et stort flertal her i Folketinget, der er meget åndsfattige set fra hr. Morten Messerschmidts synsvinkel her. Men det ændrer ikke ved, at i praksis er det her et meget svært forslag at gennemføre, og det tror jeg faktisk også hr. Morten Messerschmidt er klar over.

Kl. 14:37

Tredje næstformand (Karsten Hønge):

Morten Messerschmidt.

Kl. 14:37

Morten Messerschmidt (DF):

Det er jo ikke lang tid siden, at hr. Peter Skaarup og jeg var enige om, at åndsfattigheden dominerede i Folketinget, og at det er derfor, at Danmark stander i våde, og at det er derfor, vi har så alvorlige problemer med islam, som vinder frem, i form af tørklædet, i form af slagtere, der har halalslagtet kød til udsalg, i form af social kontrol, som der bliver talt om, i form af minareter og moskéer osv. Det er ikke lang tid siden, hr. Peter Skaarup og jeg stod skulder ved skulder i den kamp imod islams fremmarch. Og nu må jeg forstå, at hvis bare man har en stilling, er alting fryd og gammen. Der må jeg bare spørge igen: Hvornår i alverden indfandt den åndløse erkendelse sig hos hr. Peter Skaarup?

Kl. 14:37

Tredje næstformand (Karsten Hønge):

Ordføreren.

Kl. 14:37

Peter Skaarup (DD):

Generelt synes jeg, at forslagsstillerens parti og mange i Folketinget har gjort en stor indsats for, at vi har en stram udlændingepolitik i Danmark. Og det tror jeg fortsat er vigtigt at arbejde i samme retning for. Men det, vi skal passe på, er at tro, at man kan gøre det, altså have den fortsat stramme udlændingepolitik, ved at handicappe os selv i forhold til at have den arbejdskraft og den integration, der skal være i Danmark. Og der er det altså vigtigt, at vi får folk – indvandrere, flygtninge og folk, der vil bidrage – ud på arbejdsmarkedet og bidrage. Og det kan godt være, at Dansk Folkeparti ikke er med på det, men det er altså den holdning, vi har i Danmarksdemokraterne.

Kl. 14:38

Tredje næstformand (Karsten Hønge):

Næste korte bemærkning er til hr. Kim Edberg Andersen, Nye Borgerlige.

Kl. 14:38

Kim Edberg Andersen (NB):

Tak for det. Lidt overrasket blev jeg jo selvfølgelig, men det er også i orden, når man skifter parti, at der er nogle ting, man skal sige på en anden måde. Og jeg forsøger nu at se, om jeg kan være konstruktiv her og spørge: Er ordføreren ikke enig i, at man sagtens kan være muslim uden at have tørklæde på? Og problemstillingen med tørklædet er jo lige nøjagtig, at det både er et symbol, men at det også drejer sig om måden, hvorpå man undertrykker kvinder i en religion, som på mange måder selvfølgelig kan være superfin.

Men er ordføreren uenig i, at man faktisk godt kan være muslim uden tørklæde? Og derfor er der jo ikke noget med religion i det her. Altså, vi vil jo ikke forbyde en religion – det er et symbol, vi vil forbyde. Og er ordføreren sådan principielt imod, at man kan kigge på, at religiøse symboler i det offentlige kan være en problemstilling?

Kl. 14:39

Tredje næstformand (Karsten Hønge):

Ordføreren.

Kl. 14:39

Peter Skaarup (DD):

Ja, så absolut. Jeg har da selv været med til at arbejde for, at dommere ikke skulle bære religiøse symboler, fordi den autoritet, der ligger i at være dommer, jo i sig selv er et problem, hvis man påfører sig forskellige symboler, der kan påvirke eller se ud til at påvirke det, der sker i retten. Så selvfølgelig kan man ikke generalisere. Man kan jo heller ikke generalisere indvandrere eller flygtninge, altså sige, at man ikke kan være muslim uden at bære tørklæde f.eks. Der er masser af forskellige afskygninger af den religion og den måde, man som borger praktiserer religionen på.

Men det ændrer bare ikke ved, at vi står med et forslag her, hvor vi skal vurdere, om det er praktisk muligt, når vi, tror jeg, er enige om gerne at ville bekæmpe tørklæder og islamisme i Danmark. Og det her forslag er for mig at se ikke praktisk realisabelt. Det er ikke praktisk muligt og heller ikke fornuftigt at sige til voksne mennesker, der gerne vil bidrage, men altså gerne vil have lov til at bære et tørklæde i en bestemt situation, at det skal de ikke, og at de derfor ikke kan være på arbejdsmarkedet.

Kl. 14:40

Tredje næstformand (Karsten Hønge):

Spørgeren.

Kl. 14:40

Kim Edberg Andersen (NB):

I Nye Borgerlige har vi jo løsningen på det her – hvis ikke man har lyst til at være på arbejdsmarkedet, har man jo et rimelig stort problem med at forsørge sig selv, og hvis ikke man kan forsørge sig selv, skal man jo rejse hjem. Så det løser selvfølgelig det. Og så får vi jo plads til måske at tage nogle andre herop, som ikke har den samme affektion over for at skulle bære et tørklæde, altså et islamisk symbol, i det offentlige.

Jeg køber ikke helt præmissen, som jeg også hører fra Socialdemokraterne, om, at vi slet ikke har nogen ansatte i det offentlige, hvis vi vil gøre det her. Jeg synes, det er et billigt argument, som jeg egentlig mangler noget underbygning for. Men det er en god påstand, såfremt man ikke har lyst til at forbyde tørklæde i det offentlige – det er jeg klar over.

Kl. 14:41

Tredje næstformand (Karsten Hønge):

Ordføreren.

Kl. 14:41

Peter Skaarup (DD):

Jamen altså, jeg tror bare, at både Nye Borgerlige og Dansk Folkeparti og andre partier, der gerne vil en stram udlændingepolitik, skal arbejde på det og fremlægge forslag, der er realistiske og mulige, sammen, og i det hele taget – og det er så opfordringen også til Nye Borgerlige – bare stå sammen om at lægge et pres på en regering, som jo på nogle punkter udøver en slap udlændingepolitik og ikke får gjort det, den skal, måske kraftigt påvirket af Moderaterne eller Radikale, eller hvem det nu er, der påvirker den regering. Sådan nogle ting tror jeg er vigtige at stå sammen om, og jeg kan også fornemme, at hr. Kim Edberg Andersen ligesom er inde på det spor.

Kl. 14:41

Tredje næstformand (Karsten Hønge):

Der er ikke flere korte bemærkninger, så tak til hr. Peter Skaarup, Danmarksdemokraterne. Den næste ordfører, i hvert fald som er til stede i salen, er ordføreren for De Konservative, fru Brigitte Klintskov Jerkel.

Kl. 14:42

(Ordfører)

Brigitte Klintskov Jerkel (KF):

Tak for ordet. Det beslutningsforslag, vi behandler i dag, handler om at forbyde offentligt ansatte at bære islamisk tørklæde i arbejdstiden. Tak til Dansk Folkeparti for at rejse debatten igen.

I Det Konservative Folkeparti anerkender vi fuldt ud, at det muslimske tørklæde bliver brugt som en del af en meget omfattende – desværre – social kontrol i muslimske miljøer, herunder også, at tørklædet kan symbolisere en lavere status for kvinder, samt at brugen af det muslimske tørklæde for offentligt ansatte er en balance, og vi er betænkelige ved, at myndighedspersoner bærer stærkt religiøse symboler, altså offentligt ansatte, som varetager en myndighedsopgave.

Men i Det Konservative Folkeparti mener vi ikke, at et fuldstændigt forbud som beskrevet her i beslutningsforslaget er det rigtige, og derfor kan vi ikke støtte beslutningsforslaget.

Kl. 14:43

Tredje næstformand (Karsten Hønge):

Der er ingen korte bemærkninger. Tak til fru Brigitte Klintskov Jerkel, Det Konservative Folkeparti. Den næste ordfører er fru Rosa Lund, Enhedslisten.

Kl. 14:43

(Ordfører)

Rosa Lund (EL):

Tak. I dag førstebehandler vi B 31 fremsat af Dansk Folkeparti, som ønsker et forbud mod at bære tørklæde i arbejdstiden. For cirka en måned siden førstebehandlede vi et andet forslag, som handlede om cirka det samme. På torsdag skal vi behandle et tredje forslag, som handler om cirka det samme. Og jeg må simpelt hen bare sige, at på den korte tid har Enhedslisten ikke skiftet holdning. Vi går ikke ind for et forbud. Det gjorde vi ikke, da vi behandlede forslaget for en måned siden, og det gør vi ikke i dag, og det kommer vi heller ikke til at gøre på torsdag.

Vi betragter det som et uacceptabelt indgreb i religionsfriheden, nemlig den troendes mulighed for at praktisere sin religion. Det er samtidig et indgreb i den enkeltes ret til at klæde sig, som man vil. Muslimske piger skal have ret til at bære tørklæde, ligesom alle andre sådan set skal have ret til at bære de tørklæder, de vil. Muslimske piger skal også have ret til at tage tørklædet af. Jeg har stadig så svært ved at forstå, hvordan det kan være kvindefrigørende at bestemme, hvad for noget tøj og hvilke beklædningsgenstande kvinder må tage af og på. Altså, jeg kan slet ikke se logikken i det, overhovedet ikke.

Langt de fleste piger og kvinder, der bærer tørklæde i Danmark, vælger det selv. At gå med tørklæde handler ikke om underkastelse, det handler om at dyrke sin tro, og det er en ret, som er sikret i grundloven og i de internationale konventioner. Jeg er så med på, at Dansk Folkeparti gerne vil ud af de internationale konventioner, og det er fair nok, men jeg vil bare minde om, at det står i grundloven, at man har ret til at dyrke sin tro. Vi har religionsfrihed i det her land, og det er jeg glad for; det skal vi blive ved med at have.

Forslaget er problematisk, synes jeg, både ud fra de ting, jeg lige har sagt, men også fordi jeg, hvis det reelt har til formål at beskytte de piger og kvinder, som bliver påtvunget tørklædet, så ikke ved, hvad det er, Dansk Folkeparti forestiller sig der kommer til at ske med de her kvinder, som bliver påtvunget tørklædet, ved at vi laver et forbud. Bliver de så mere frigjorte, eller bliver de holdt mere derhjemme? Man kan jo omvendt spørge: Hvor stor en succes var burkaforbuddet egentlig? Altså, hvad betød burkaforbuddet – at kvinder ikke blev undertrykt, eller at de kvinder, der blev undertrykt, blev holdt derhjemme? Jeg tror, at det betød det sidste, og derfor har jeg så svært ved at forstå det her.

Altså, jeg synes, at der både er et problem her, der handler om religionsfrihed, men at der også er et problem her, som handler om kvindefrigørelse. Og jeg kan ikke forstå, uanset hvor umage jeg gør mig, hvordan man i Dansk Folkeparti kan tænke, at det kan være kvindefrigørende at lave lovgivning om, hvad for noget tøj kvinder må have på eller ikke have på. Det er vi altså færdige med, må jeg bare sige.

Enhedslisten kan ikke støtte forslaget.

Kl. 14:46

Tredje næstformand (Karsten Hønge):

Der er en kort bemærkning til fru Pia Kjærsgaard, Dansk Folkeparti.

Kl. 14:46

Pia Kjærsgaard (DF):

Jamen det er jo selvfølgelig lidt underligt at stå her og notere sig, at fra Danmarksdemokraterne til Enhedslisten kan man ikke støtte det her forslag, men det er sådan, det er. Men jeg bliver bare nødt til endnu en gang, når fru Rosa Lund taler om frihed, og hvad man har ret til osv., lige at læse det her op:

»Profet! Sig til dine hustruer og dine døtre og til de troendes kvinder, at de skal trække noget af deres overklædning ned over sig. Således vil de lettest blive genkendt og ikke blive forulempet. Gud er tilgivende og barmhjertig.«

Det er det, der står, og det er ud fra det, kvinderne tildækker sig – kun ud fra det og ikke ud fra frihed, eller at man gør, som man vil. Nej, man gør det, profeten siger, og man skal ikke forulempes. Altså, de der grimme mænd, hvad enten de så er 7, 8 eller 9 år, kan lave overgreb på en. Det er jo i virkeligheden det, der står, og det er det, vi skal forholde os til. Og det er det, jeg synes det er så ganske forfærdeligt at man kan bakke op om.

Kl. 14:47

Tredje næstformand (Karsten Hønge):

Ordføreren.

Kl. 14:47

Rosa Lund (EL):

Det er også ganske alvorligt. Jeg kan bare ikke forstå, at man i sin iver efter at stoppe nogle andre i at bestemme, hvad for noget tøj, kvinder må have på og ikke have på, så selv vil bestemme det herindefra. Jeg tror, at det skal man selv beslutte. Jeg synes, hverken det er en profet eller fru Pia Kjærsgaard, der skal bestemme, hvad for noget tøj jeg som kvinde går med. Jeg vil gerne selv bestemme det; det er det, der er hele pointen.

Jeg kan i øvrigt ikke svare på hr. Peter Skaarups vegne.

Kl. 14:48

Tredje næstformand (Karsten Hønge):

Spørgeren.

Kl. 14:48

Pia Kjærsgaard (DF):

Altså, nu er det jo nok desværre sådan, at i forhold til islamisterne har profeten et større ord at skulle have sagt, end jeg har, og det er jo det, der er hele kernen i det her. For det kan jo slet ikke sammenlignes med, at man har religionsfrihed. Der er ikke lighed.

Jeg synes bestemt ikke, at vi skal acceptere i Danmark, at der er kvinder, der er underkastet det her symbol, som på en eller anden måde også er et seksuelt symbol, fordi det handler om, at mændene ikke må forgribe sig. Og vi ser jo kvinder og små piger helt ned til 8-9-årsalderen gå med tørklæde. Jamen det er da absurd netop i et frit land som Danmark, at man skal underkaste sig det her seksualiserende symbol.

Kl. 14:48

Tredje næstformand (Karsten Hønge):

Ordføreren.

Kl. 14:48

Rosa Lund (EL):

Igen må jeg bare sige, at fru Pia Kjærsgaard og jeg betragter det her fuldstændig forskelligt, for jeg vil til enhver tid kæmpe for en kvindes og en piges ret til at tage tørklædet af, ligesom jeg til enhver tid vil kæmpe for en kvindes og en piges ret til at have mavebluse på eller til at have alt muligt andet på. Men jeg vil også til enhver tid kæmpe for, at man kan tage det af eller tage det på.

Hele pointen er, at vi gerne skulle være nået et sted hen, hvor vi kvinder og piger selv bestemmer, hvad for noget tøj vi går med, og selv bestemmer over vores egen krop. Og det synes jeg at det strider imod, når man gerne vil lave lovgivning, der handler om, hvad for noget tøj man må have på og ikke have på.

Kl. 14:49

Tredje næstformand (Karsten Hønge):

Næste korte bemærkning er til hr. Kim Edberg Andersen, Nye Borgerlige.

Kl. 14:49

Kim Edberg Andersen (NB):

Tak for det. Jeg studser egentlig over fru Rosa Lund, når hun siger, at det er så problematisk at forbyde et tørklæde. Jeg er helt sikker på, at fru Rosa Lund mener, at det er undertrykkende, når man i Iran bliver påduttet tørklædet. Jeg er helt sikker på, at fru Rosa Lund mener, at det er undertrykkende, når man i Afghanistan bliver påduttet tørklædet. Men i Danmark er det undertrykkende, hvis man som Folketing forsøger at fjerne tørklædet. Så kan fru Rosa Lund fortælle mig, hvad der er mest undertrykkende – ikke at blive tvunget til at gå med tørklæde, når man er på arbejde, eller at blive tvunget til at gå med tørklæde, f.eks. i Iran og Afghanistan?

Kl. 14:50

Tredje næstformand (Karsten Hønge):

Ordføreren.

Kl. 14:50

Rosa Lund (EL):

Det mest undertrykkende er, når staten bestemmer, hvordan kvinder skal gå klædt. Punktum.

Kl. 14:50

Tredje næstformand (Karsten Hønge):

Spørgeren.

Kl. 14:50

Kim Edberg Andersen (NB):

Så jeg kan forstå, at det er staten, der er problemet. Så det vil sige, at fru Rosa Lund mener, at det er superfint, at en mand, en bror eller en far siger til en, der har taget en sygeplejerskeuddannelse: Du skal gå med tørklæde. Det er o.k. Det må bare ikke være staten, der bestemmer, at de skal tage det af. Jeg kan godt se præmissen om, at der ikke er nogen, der skal bestemme, hvad kvinder har på. Det er jeg jo enig i. Problemstillingen er, at fru Rosa Lund, når hun argumenterer på den her måde, fuldstændig underkender den kæmpe sociale kontrol, der også finder sted ved brug af tørklædet. Det er det, jeg ikke synes er tiltalende. Jeg synes, det er fint, at fru Rosa Lund er imod forslaget, men jeg synes, at man skal acceptere, at det også er et udtryk for social kontrol.

Kl. 14:51

Tredje næstformand (Karsten Hønge):

Ordføreren.

Kl. 14:51

Rosa Lund (EL):

Altså, jeg kan jo blive i tvivl om, om Nye Borgerlige har læst det her beslutningsforslag. For beslutningsforslaget handler jo netop om, at vi herinde skal bestemme, hvad for noget tøj piger og kvinder må have på eller ej. Og jeg kan ikke forstå, hvordan man som et borgerligt parti, som hvert år på grundlovsdag hylder frihedsrettighederne i grundloven, kan synes, at det i orden, at vi skal stå herinde og lave lovgivning om, hvad for noget tøj det køn, jeg tilfældigvis tilhører, skal have på.

Kl. 14:51

Tredje næstformand (Karsten Hønge):

Næste korte bemærkning er til hr. Morten Messerschmidt, Dansk Folkeparti.

Kl. 14:51

Morten Messerschmidt (DF):

Jeg tror ikke, det kommer som en stor overraskelse, at fru Rosa Lund ikke forstår det, men derfor vil jeg selvfølgelig gerne forklare det. Alle de frihedsrettigheder, som det her land er bygget på, og som Vesten har formet og skabt, står i skarp opposition til islam. Der findes ikke et eneste land i verden, hvor islam er brudt frem og har vundet rodfæste, og hvor der findes frihed, slet ikke for kvinder. Derfor har vi en pligt til at presse islam tilbage og ud af Danmark. Det skal ikke presses ud af hjerterne på muslimer, for man kan sådan set tro på den gud, man vil – fred være med det. Jeg vil opfordre folk til at blive døbt og komme ind i den kristne tro; det er et godt sted at være. Men folk må tro, hvad de vil, når de bor i Danmark. Men de symboler, som overalt i verden er det totalitære ansigt på en kvindeundertrykkende religion og politik, som udspringer af islam, hører ikke til i Danmark. Det er det, det her handler om.

Kl. 14:52

Tredje næstformand (Karsten Hønge):

Ordføreren.

Kl. 14:52

Rosa Lund (EL):

Jamen altså, det kommer jo ikke bag på nogen herinde, at hr. Morten Messerschmidt og jeg ikke er enige om det her. Men jeg vil dog sige, at jeg synes, det er rigtigt, at der findes nogle mennesker, som fortolker Koranen på en helt særlig måde. Jeg synes, at vi har problemer med negativ social kontrol i stærkt islamistiske miljøer, men jeg tror ikke på, at vi kommer det til livs, hr. Morten Messerschmidt, ved at forbyde unge kvinder at gå med tørklæde. Jeg tror, at det, der vil ske, er, at de vil blive udsat for mere negativ social kontrol. Derfor er det bare, at jeg tænker, at Dansk Folkeparti lidt spænder ben for sig selv og det, de gerne vil her. Når det så er sagt, er der i øvrigt meget religion, som er kvindeundertrykkende, og det er da et problem. Men der ser jeg bare meget få forslag fra Dansk Folkeparti, men det kunne da være, at jeg selv skulle i gang med at producere nogle.

Kl. 14:53

Tredje næstformand (Karsten Hønge):

Spørgeren.

Kl. 14:53

Morten Messerschmidt (DF):

Men det her handler faktisk ikke kun om den enkelte kvinde. Det her handler faktisk om noget større, nemlig om Danmark. Vi tror egentlig ikke i Dansk Folkeparti, at vi kan redde hele verden; der har vi måske en anden ydmyghed end Enhedslisten. Men vi kan dog alligevel forsøge at redde det, som er vores fædreland, fra Enhedslisten og fra alle dem, som har svigtet og har bragt hundredtusindvis af folk ind i Danmark, som aldrig nogen sinde burde have været her. Og det er jo det, som det her handler om. Der er det bare chokerende, selv om det selvfølgelig på den anden side ikke er overraskende, at et parti og en fløj, som sådan set i hele sin livsanskuelse er ateistisk indstillet, nu er blevet den frommeste beskytter af den mørke islam.

Kl. 14:54

Tredje næstformand (Karsten Hønge):

Ordføreren.

Kl. 14:54

Rosa Lund (EL):

Jeg ser hverken mig selv som den frommeste beskytter af islam eller som ansvarlig for udlændingepolitikken de sidste 30 år. Der er vist nogle andre herinde i salen, hr. Morten Messerschmidt, der er ansvarlige for den udlændingepolitik, der er blevet ført i Danmark. Jeg ville da ønske, at det var Enhedslisten. Jeg bliver da lidt smigret, når hr. Morten Messerschmidt og Dansk Folkeparti tillægger Enhedslisten så meget indflydelse, men jeg må også bare sige, at det nok lige er en indflydelse, vi ikke rigtig har haft, desværre.

Kl. 14:54

Tredje næstformand (Karsten Hønge):

Der er ikke flere korte bemærkninger. Tak til fru Rosa Lund, Enhedslisten. Næste ordfører er hr. Christian Friis Bach, Radikale Venstre.

Kl. 14:54

(Ordfører)

Christian Friis Bach (RV):

Tak for det. Min farmor var aktiv i Indre Mission og et meget troende menneske, og når hun gik uden for en dør, tog hun tørklæde på. Nu er jeg en ældre herre, men det er faktisk ikke særlig længe siden. Jeg elskede min farmor, og jeg havde stor respekt for hende. Og det samme havde det lokalsamfund, hun var en del af, den kirke, hun var en del af. Hendes mand, min farfar, døde allerede, da min far var 7 år, af tuberkulose, og min farmor havde det svært. De var meget fattige. Hun gjorde rent i missionshuset, i menighedshuset, og der mødte hun heldigvis min nye farfar, der også var aktiv i indre mission. Ham elskede jeg også. Og da han blev gammel, sad han hen i hjørnet, og så prøvede han at fange os med en stok, når vi løb forbi som børnebørn. Sådan vil jeg også være, når jeg bliver gammel. Det er faktisk derfor, at jeg hedder både Friis og Bach – det er for at ære begge mine farfædre, som var meget troende, meget kristne mennesker, og det er for at ære min farmor. Det er jeg stolt af. Så der går en lige linje fra mit efternavn tilbage til en kvinde med tørklæde.

I dag har jeg en virksomhed, der hedder Warfair – det er en fødevarevirksomhed, og vi har flygtninge ansat. De er fra Ukraine, men der er også en tidligere flygtning fra Iran. De går nu ikke med tørklæde, men hvis de gjorde, ville jeg sætte pris på det, for så kunne spare nogle af de her hårbind, som jeg skal købe, og som de skal have på, når de arbejder hos mig.

Jeg kan forstå, at det kun er islamiske tørklæder, der skal forbydes – det står der jo i hvert fald meget tydeligt i teksten. Nu må jeg desværre gå kort efter mit indlæg – det beklager jeg til de andre ærede ordfører – for jeg kunne godt tænke mig at vide, hvordan man kender forskel på det islamiske tørklæde og alle mulige andre tørklæder, min farmors tørklæde f.eks. Hvordan ville man kunne kende forskel på det? Men med det vil jeg så også sige, at det er jo her, forslaget for alvor bliver meget problematisk, for det vil med den formulering være en entydig krænkelse af religionsfriheden, en af de mest fundamentale menneskerettigheder, vi har, og som stammer helt tilbage fra den amerikanske uafhængighedserklæring, og som er stadfæstet i stort set samtlige internationale menneskerettighedserklæringer og konventioner siden.

I Radikale Venstre mener vi, at alle mennesker er født frie og lige i værdighed og i rettigheder, og »frie« betyder også retten til at klæde sig, som man vil, uanset om det er et tørklæde, en kalot eller en kasket, til at elske den, man elsker, til at tro på det, man vil. Og forsøg på at skabe frihed med tvang vil aldrig lykkes. Det vil svække vores kamp for menneskerettigheder og demokrati og frihed både i Danmark og i særdeleshed i verden, hvis vi prøver. Og den kamp for menneskerettigheder, demokrati og frihed ønsker vi at styrke, og også derfor er vi imod det her beslutningsforslag. Tak for ordet.

Kl. 14:58

Tredje næstformand (Karsten Hønge):

Der er en kort bemærkning til hr. Morten Messerschmidt, Dansk Folkeparti.

Kl. 14:58

Morten Messerschmidt (DF):

Jeg er sikker på, at hr. Christian Friis Bach ikke selv bemærkede den selvmodsigelse, der var i hans tale. Vi er født frie, siger han, samtidig med at han betoner, hvordan hans eget navn netop er noget, han bærer helt ufrit, helt ufrivilligt, som et tvangsdogme, nemlig fra slægten. Nej, hr. Christian Friis Bach, vi fødes ikke frie. Vi fødes lykkeligvis ind i en sammenhæng, ind i en kultur, i en tradition, hvor vi får vores navn i dåbsgave, hvor vi får vores sprog af vores forældre – det er derfor, vi kalder det for modersmål – og hvor vi får et land, som vi derfor kalder for et fædreland. Vi er ikke frie. Vi er bundet og forpligtet over for en arv. Der vil jeg bare høre, om hr. Christian Friis Bach er enig i det.

Og i øvrigt: Hvad var der sket med hans farmor, hvis hun havde taget tørklædet af?

Kl. 14:59

Tredje næstformand (Karsten Hønge):

Ordføreren.

Kl. 14:59

Christian Friis Bach (RV):

Tak til hr. Morten Messerschmidt. Jeg er fri til at ændre mit navn; jeg er fri til at flytte til et andet land; jeg er fri til at klæde mig, som jeg vil; jeg er fri til at elske den, jeg elsker; og jeg er fri til at tro på det, jeg vil – og det er frihed. Og jeg er fri og lige i værdighed og rettigheder. Det er det fundamentale filosofiske udgangspunkt for hele vores samfund, altså troen på den samme værdighed i det enkelte menneske. Det er den tro, som kræver, at vi behandler hinanden med respekt, uanset hvordan vi ser ud og hvad vi går med. Det er det, jeg tror på, og det er det, jeg kæmper for.

Hvis min farmor havde taget tørklædet af, var hun også blevet respekteret i det lokalsamfund, hun var en del af. Men min farmor ønskede med sit tørklæde at vise respekt for den religion og tro, som hun havde som en del af Indre Mission i Allingåbro.

Kl. 14:59

Tredje næstformand (Karsten Hønge):

Spørgeren.

Kl. 14:59

Morten Messerschmidt (DF):

Altså, der er vi jo igen inde på afsløringen af den forblommede falskhed, som netop radikalismen indeholder hos hr. Christian Friis Bach, for så er der jo ikke lighed mellem det islamiske og det indre missionske tørklæde. For hvad ville der ske, hvis en kvinde i et islamisk miljø smed tørklædet, hr. Christian Friis Bach?

Kl. 15:00

Tredje næstformand (Karsten Hønge):

Ordføreren.

Kl. 15:00

Christian Friis Bach (RV):

Jeg vil til hver en tid kæmpe for, at enhver kvinde i verden skal have frihed til at tage tørklædet af, hvis hun ønsker det. Det gælder i Iran, hvor jeg har hævet stemmen, og det gælder i Danmark for de kvinder eller piger, der måtte være underlagt social kontrol. Jeg vil til hver en tid stå fast på deres ret til at tage tørklædet af.

Men hvis jeg giver dem friheden til også at tage det på, bliver jeg styrket i den kamp. Det gælder i Iran, og det gælder i Danmark. For enten tror man på menneskerettighederne eller ej – og tror man på dem og friheden og ligheden for det enkelte menneske, starter det lige her, og indfører vi tvang og undertrykkelse i Danmark, bliver det sværere at kæmpe for den frihed og lighed i verden.

Kl. 15:01

Tredje næstformand (Karsten Hønge):

Den næste korte bemærkning er til hr. Kim Edberg Andersen, Nye Borgerlige.

Kl. 15:01

Kim Edberg Andersen (NB):

Det lyder jo rigtig godt, ikke? Det lyder godt, især det der med, at alle Radikale var frie til at rejse til et andet land. Der blev jeg rigtig glad; der tænkte jeg, at det kunne man måske begynde at eksekvere – det ville gøre det dejligt.

Kan hr. Christian Friis Bach komme i tanke om andre love, vi har lavet herinde for ligesom at dirigere samfundet hen et sted, hvor vi ønskede det, og hvor vi fik den frihed, som vi har nu? Det er bare lige for at høre, om hr. Christian Friis Bach måske kan nævne en enkelt gang, hvor vi har lovgivet herinde, og hvor det faktisk er gået ud over en gruppe af mennesker på en eller anden måde, og hvor vi derved har håndhævet og lovfæstet vores frihed.

Altså, jeg er jo ny i Folketinget, og hr. Christian Friis Bach har været minister; det kunne være, han kunne gøre mig klogere på, om det faktisk er ret gængs praksis, at man lovgiver om ting for at gøre ... [Lydudfald].

Kl. 15:01

Tredje næstformand (Karsten Hønge):

Ordføreren.

Kl. 15:01

Christian Friis Bach (RV):

Der er rigtig meget lovgivning i Danmark og i verden, der handler om at bekæmpe undertrykkelse, bekæmpe tvang, bekæmpe kriminalitet, bekæmpe aktioner eller handlinger fra det enkelte menneske, som kan sætte andre menneskers frihed og lighed over styr. Og det er jo en del af det fundament, vi står på med menneskerettighederne

Men blandt de love er der heldigvis ikke nogen, som forbyder bestemte beklædningsgenstande for udvalgte grupper. For det er i strid med præcis det princip, jeg lige har skitseret.

Kl. 15:02

Tredje næstformand (Karsten Hønge):

Spørgeren.

Kl. 15:02

Kim Edberg Andersen (NB):

Jeg ved ikke, om hr. Christian Friis Bach kan huske 24-årsreglen. Jeg mindes, der var nogle partier herinde, der var meget imod 24-årsreglen; det var undertrykkende, vi jagtede specifikke områder, mennesker og religioner med 24-årsreglen.

Vil hr. Christian Friis Bach bare lige konkludere på, om 24-årsreglen rent faktisk har virket efter hensigten og på den baggrund egentlig gjort borgere i Danmark bedre, friere?

Kl. 15:03

Tredje næstformand (Karsten Hønge):

Ordføreren.

Kl. 15:03

Christian Friis Bach (RV):

Nu handler beslutningsforslaget så ikke om 24-årsreglen, men tak for spørgsmålet til hr. Kim Edberg Andersen. Jeg anerkender fuldt ud, at der er unge kvinder, som har kunnet søge ud af familier eller forhold, hvor de var underlagt social kontrol, og frigøre sig fra dem, som de ikke ønsker at blive gift med. Det anerkender jeg fuldt ud, og det har jeg også sagt offentligt. Men det har til gengæld også været en lov, der har begrænset friheden for rigtig mange andre, som har måttet bo i Sverige eller i Tyskland, og den balance mener jeg taler til fordel for, at vi burde have løst problemet på andre måder, og de måder findes heldigvis.

Jeg deltager gerne i en debat om 24-årsreglen med hr. Kim Edberg Andersen i andre sammenhænge. Tak for nu.

Kl. 15:03

Tredje næstformand (Karsten Hønge):

Næste korte bemærkning er til hr. Peter Kofod, Dansk Folkeparti.

Kl. 15:04

Peter Kofod (DF):

Tak for det. Nu havde jeg jo fornøjelsen af at lytte til Danmarksdemokraternes ordførers tale, og jeg kan jo så forstå, at de kommer til den samme konklusion som Radikale Venstre. Så jeg vil bare høre, om hr. Christian Friis Bach også i den her diskussion står last og brast med Danmarksdemokraterne.

Kl. 15:04

Tredje næstformand (Karsten Hønge):

Ordføreren.

Kl. 15:04

Christian Friis Bach (RV):

Jeg glædede mig over indlægget fra hr. Peter Skaarup og Danmarksdemokraterne, som slog fast, at de hverken ønsker at bryde konventioner eller de frihedsrettigheder, som vi har kæmpet så hårdt for i Danmark.

Kl. 15:04

Tredje næstformand (Karsten Hønge):

Spørgeren.

Kl. 15:04

Peter Kofod (DF):

Radikale Venstre må jo være ovenud lykkelige for, at man nu har fundet nogle fæller i Danmarksdemokraterne, der beskytter internationale konventioner og ikke vil slå hårdt ned på islamisme i Danmark og den slags, som tørklædet jo unægtelig er et symbol på. Så jeg vil da bare ønske Radikale Venstre tillykke med, at endnu et parti er faldet.

Kl. 15:05

Tredje næstformand (Karsten Hønge):

Ordføreren.

Kl. 15:05

Christian Friis Bach (RV):

Tak til hr. Peter Kofod. Lad mig kvittere med at invitere jer med i kredsen, for forhåbentlig er det en kreds, der vil udvide sig og brede sig til ikke bare Danmark, men resten af verden. I kredsen af partier, der kæmper for frihedsrettigheder, demokrati og menneskerettigheder i verden, er Dansk Folkeparti til hver en tid velkommen.

Kl. 15:05

Tredje næstformand (Karsten Hønge):

Der er ikke flere korte bemærkninger. Tak til hr. Christian Friis Bach, Radikale Venstre. Den næste ordfører, jeg ser i salen, er ordføreren for Nye Borgerlige, hr. Kim Edberg Andersen – som så også lige præcis er forsvundet. Det var anderledes. Men så er det næste ordfører uden for ordførerrækken, fordi hr. Steffen Larsen fra Liberal Alliance ikke havde mulighed for at være til stede tidligere, og ham giver vi så ordet nu som den sidste.

Kl. 15:06

(Ordfører)

Steffen Larsen (LA):

Tak, hr. formand, og undskyld at jeg ikke var til stede, da det var min tid på stolen. Tak til forslagsstillerne for beslutningsforslaget og muligheden for at debattere islamiske tørklæder i offentlige institutioner. »Tag din hat af«, kan sådan set ikke være et diskriminerende påbud inden for lovens rammer, i hvert fald ikke så længe det gælder lige for alle i en institution eller på en arbejdsplads. Der kan jeg jo glæde Dansk Folkeparti med at sige – på trods af deres rasen over EU-retten generelt og over internationale konventioner – at det er der faktisk en dom fra EU-Domstolen fra juni 2021, der siger. Og det er jo, fordi det er helt på den sekulære og vestligt-liberale retsforståelses side, at en virksomhedsejer eller en institution kan bede folk om ikke at bære en hat, så længe det er lige for alle. Og så er det lige meget, om det er et religiøst tørklæde, en kalot, eller hvad det er. Virksomheden eller institutionen har retten til at bede folk om at være påklædt på en særlig måde, når de arbejder. Så det kan ikke være diskriminerende over for folk, for hatten er ikke et medfødt karakteristikum, så uanset hvem du er, kan du kræve, at hatten skal være af eller på i enhver tænkelig situation.

Men det er jo ikke det samme, som at man her fra Folketinget skal foreslå et totalforbud mod tørklæder i offentlige institutioner. Det kan jeg på ingen måde se en god begrundelse for. Det er den form for centralisering af helt simple forslag og ting, som egentlig bør foregå ude i de enkelte institutioner i en liberal stat, som man begynder at gribe ind i. Derfor er vi naturligvis i Liberal Alliance imod det her forslag. Med de ord vil jeg sige tak.

Kl. 15:08

Tredje næstformand (Karsten Hønge):

Der er ingen korte bemærkninger. Tak til hr. Steffen Larsen, Liberal Alliance. Vi prøver at få enderne til at nå sammen herinde, for de tidligere ordfører var ikke til stede, da det var tid, men nu er hr. Kim Edberg Andersen kommet tilbage, så nu er det ordføreren for Nye Borgerlige.

Kl. 15:08

(Ordfører)

Kim Edberg Andersen (NB):

Tak for det, formand. Debatten var så nervepirrende, at jeg blev nødt til at forlade den.

Nå, jeg kommer lige efter Liberal Alliances ordfører, og det er jo nemt at sige, at i en liberal stat skal man bare lade mennesker have frihed, for så finder de nok ud af det, men virkeligheden er jo, at forslaget i dag lige netop er et udtryk for, at man nogle gange også bliver nødt til at lave regler, fordi det ikke er alle mennesker, der er gode liberale og ser det bedste i hinanden, så der er social kontrol, der er tvang. Det findes i vores skoler – og det kommer der et forslag om i morgen – det findes i vores samfund, fordi, som jeg også blev bekræftet i tidligere af hr. Mohammad Rona, det ekstreme islam vil styre kvinder, vil undertrykke kvinder. Dem fra det ekstreme islam er ikke vant til at være i samfund, hvor de er presset til at følge frihedsdogmer. De er skabt i samfund af mænd, der dybest set ikke har ret meget til overs for kvinderne, og derfor vælger de, at de skal dækkes til, for gud forbyde, at de med deres kroppe, deres ansigter, deres hår fører mænd i fordærv. Det er det, der er problemstillingen.

Vi er også et liberalt parti, men vi er også meget et borgerligt parti, der kan se virkeligheden og bare forholde os til, at Folketinget har sovet alt, alt for længe. For havde vi håndteret det her håndfast for 40 år siden, havde vi ikke stået med problemstillingen nu. Så havde vi set muslimske kvinder rende rundt med håret udslået, hvis de havde lyst til det – dybest set med en kalot eller en hat eller en cap på, hvis de har lyst til det – uden at skulle have en bitter, bitter bismag i munden af, at nogle af dem var tvunget til det.

Når nu alle andre partier end tilsyneladende Nye Borgerlige hælder det her ned ad brættet, synes jeg, det er skammeligt at høre de samme partier lige om lidt stille sig op og sige: Vi ved, der findes social kontrol; det skal vi også gøre noget ved engang. For hver eneste dag, vi gør det, er der altså mennesker, der bliver tvunget til at bære et tørklæde, de ikke ønsker. Som liberalt menneske ønsker jeg heller ikke at lovgive om det her, det gør jeg ikke, men som voksent menneske, der har set udviklingen gennem mange år, bliver jeg også bare nødt til at sige, at det der bibelske udtryk med at vende den anden kind til, ikke holder. Der skal handling til.

Dansk Folkeparti kommer med et forslag om noget nu, hvor vi rent faktisk herinde i Folketinget kan beslutte noget, hjælpe nogle mennesker til at komme af med tørklædet, og jeg er ikke så bange for, at vi så løber fuldstændig tør for velfærdspersonale i den offentlige sektor, det er jeg ikke. Tværtimod tror jeg, vi kan være med til at befri en masse kvinder fra undertrykkelse, give dem den første brik til puslespillet om at vide, at i Danmark er du fri, du skal ikke være tvunget af mænd, du kan gøre hvad der vil. Og det kan de ikke, når de bliver påtvunget et tørklæde på grund af social kontrol. Jeg synes, det er lidt skammeligt at høre, at der er sådan en berøringsangst herinde, og at det bliver ideologisk mudderkastning, hvor man meget belejligt glemmer alle de ting, som virkeligheden ellers viser os. Nye Borgerlige støtter forslaget, og vi håber, at DF fortsætter i sin kamp sammen med os, for på et tidspunkt – og det har DF jo tidligere vist – hvis man bliver ved længe nok, kan man flytte på tingene alligevel.

Kl. 15:12

Tredje næstformand (Karsten Hønge):

Der er en kort bemærkning fra hr. Peter Kofod, Dansk Folkeparti.

Kl. 15:12

Peter Kofod (DF):

Vi roser hinanden alt for lidt i Folketinget, når nogle gør det godt eller holder en god tale. Jeg vil gerne rose ordføreren og kvittere for talen. Jeg synes, det var rigtig fornuftigt. Tak for de pæne ord om vores forslag, og fortsæt det gode politiske arbejde. Tak.

Kl. 15:12

Tredje næstformand (Karsten Hønge):

Ordføreren.

Kl. 15:12

Kim Edberg Andersen (NB):

Jeg er ikke så god til at få ros – jeg er nordjyde. Men tak for det, hr. Peter Kofod.

Kl. 15:12

Tredje næstformand (Karsten Hønge):

Ønsker hr. Peter Kofod en opfølgende kort bemærkning? Der er ikke flere korte bemærkninger. Tak til hr. Kim Edberg Andersen og Nye Borgerlige. Så er det ordføreren for forslagsstillerne, hr. Morten Messerschmidt, Dansk Folkeparti.

Kl. 15:12

(Ordfører for forslagsstillerne)

Morten Messerschmidt (DF):

Tak, formand. Det er ikke mange dage siden, det var den 1. maj, og hvor i hvert fald nogle rundtom i landet kunne kalde på »kamp imod dem, der vil storme og slå de friheds lyse skanser, som vort folk bygger på«, som Oskar Hansen skrev, inden Socialdemokratiet blev en underafdeling af den kulturradikale bevægelse. 

Og hvad er det så for nogle friheds lyse skanser, som vort folk bygger på? Ja, det er jo netop de frihedsidealer, som udsprang af renæssancen og af den kristne sekularisering, det, at vi i Vesten og hermed i Danmark har kunnet skabe frie, tolerante samfund med respekt for hinanden, med respekt for frihedsrettighederne og demokratiet, kønnenes ligestilling og alt det smukke, som man normalt kalder for danske værdier, men som jo egentlig grundlæggende er kristne værdier, og som netop i alt deres indhold og i hele deres ånd står i skærende kontrast til det, der er islam. Islam er tvang, kristendom er frihed. Den islamiske verden og dens symboler er tvang og vold, og det er derfor, der ikke er nogen mennesker, der flygter til de muslimske lande, men flygter fra de muslimske lande, og i den erkendelse burde det derfor selvfølgelig ikke være svært at indse, at det er en pligt ikke bare for at imødekomme – hvad kan man sige – det åndelige ophav, som arbejderbevægelsen med Oskar Hansen står på, men for at beskytte Danmark, at man sætter et værn mod dem, der vil storme og slå de friheds lyse skanser, som vort folk bygger på.

Men det vil man så alligevel ikke. For mister vi nu noget arbejdskraft? Mangler vi en sosu-assistent? Er der nogle principper? Skal vi så også forbyde korset? Og hvad med de jødiske symboler? Der er al den snak, som jo grundlæggende er et forsøg på at camouflere over det alvorlige forhold, at islam i dag har vundet indpas i det danske samfund langt ud over, hvad nogle af de ansvarlige partier formodentlig nogen sinde havde turdet tro på, men som i dag bare er et faktum. Vi ser moskéer på hvert gadehjørne, minareter, der indkaldes til fredagsbøn, vi ser halalslagtere hist og her, vi ser, hvordan danske offentlige institutioner indretter sig efter islamisk levevis, hvordan man på offentlige institutioner fra børnehaver til sygehuse sørger for, at folk får halalslagtet kød og halalcertificeret mad og produkter, for uh, så fornærmer man jo ikke nogen, og danskerne dukker jo bare nakken. Man kan jo ikke smage, at det er det ene eller det andet. Nej, og ad den vej forandres Danmark gradvis, og det handler ikke bare om et stykke stof, som den radikale ordfører jo egentlig lidt modvilligt kom til at indvende. For der er vist nok en smule forskel mellem det tørklæde, som man har gået med i indremissionske kredse, og så det tvangsredskab, man anvender i den islamiske verden. Måske er det også derfor, han meget belejligt har forladt salen, da argumenterne ikke rakte længere.

Det her handler om at forsvare Danmark og dermed jo også dem, der kommer fra de muslimske lande til Danmark i et ægte og oprigtigt ønske om at leve i et land båret af frihed, og hvor tvangens instrument, tvangens ikon, derfor selvfølgelig ikke hører hjemme, og da naturligvis heller ikke, hvis man repræsenterer staten. Nu er vi så privilegerede efter grundloven at have en folkekirke, kristendommen og den udøvende magt er snævert forbundet med hinanden, vi har et statsligt overhovedet, som er vores kirkes overhoved, og som skal være medlem af den danske folkekirke, og det er godt. Det er ikke frit, det er tvang, vil en radikal sige, det er ufrit. Men det er godt, fordi det er arv, det er ansvar, det at være født ind i en sammenhæng, hvor man hører til, hvor man ved, at der måske er folk, der både er rigere, klogere og dygtigere end os, men dette land er vort, og alene derfor har det en værdi, og alene derfor har vi som folkevalgte en pligt til at forsvare det og dem, der ønsker at være en del af vort fædreland, af vores arv, af vores tradition, af vores frihed. Det er Danmark.

Kl. 15:18

Derfor er det her forslag ikke en krænkelse eller en begrænsning af frihed, som den forlorne venstrefløj og dens kulturradikale åndløse venner forsøger at gøre det til. Det her er et forsvarsskrift for alt, hvad der er dansk. Danmark er ikke bygget på en tanke om, at alt er lige godt. Hvis man tror, at alle trosretninger og alle traditioner og alle kulturer kan være lige gode, så prøv at kigge på de muslimske lande og se på, hvordan de har udviklet sig. Hvor mange nobelpristagere er der lige udsprunget fra den del af verden? Hvor meget vækst, hvor meget frihed, hvor mange kvinderettigheder? Intet, og tanken om, at det skulle ændre sig, blot fordi man lukker islam ind i Vesten, er jo en illusion.

Der er ikke et eneste vestligt land, der kan tale om en vellykket integration. Jo, der er masser af muslimer, der velvilligt lader sig integrere, fordi de tager tørklædet af, fordi de tager Danmark til sig, men der er intet land, hvor islam fungerer gnidningsfrit med den oprindelige kultur. Overalt, hvor islam i de seneste 1.500 år har bredt sig, er der trukket blodige grænser, og det gælder også her i vort land, hvor æresdrab, social kontrol, kvindeundertrykkelse – noget, som vi troede, vi havde forkastet for længe, længe siden og vi aldrig nogen sinde skulle se her igen – i dag atter er blevet en del af hverdagen, på grund af partier, der i en forblommet naivitet troede, at man kunne tage store mængder muslimer ind i Danmark uden også at invitere islam ind, og som nu stillet over for konsekvenserne af deres egen politik ikke er villige til at gøre noget som helst for at rette op på deres misgerning. Det er en skammelig reaktion.

Derfor kan det godt være, at man føler, at nu kommer Dansk Folkeparti atter på banen, og skal vi nu diskutere halal igen? Skal vi nu igen diskutere tørklædet, minareter og fredagsbøn? Ja, det skal vi, for hver eneste gang det er det, vi diskuterer, så diskuterer vi Danmark, så taler vi om fremtidens Danmark og om, at de generationer, der vokser op nu og efter os, også skal kunne synge Oskar Hansens sang om kamp imod dem, der vil storme og slå de friheds lyse skanser, som vort folk bygger på. Og vi ved med sikkerhed, at dem, der stod med sangen i mundvigen for 3 dage siden, ikke mener det, det er falsk tale, det er løgn i deres hals. Dem, der i dag repræsenterer danskerne, dem, der med stolthed kan synge Oskar Hansens sang, er hr. Kim Edberg Andersen og Dansk Folkeparti. Tak, formand.

Kl. 15:20

Tredje næstformand (Karsten Hønge):

Der er ingen korte bemærkninger. Tak til hr. Morten Messerschmidt, Dansk Folkeparti.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Udlændinge- og Integrationsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

5) 1. behandling af beslutningsforslag nr. B 33:

Forslag til folketingsbeslutning om at forbyde offentlige institutioner at servere halalcertificerede produkter.

Af Pia Kjærsgaard (DF) m.fl.

(Fremsættelse 21.02.2023).

Kl. 15:20

Tredje næstformand (Karsten Hønge):

Den første, der får ordet, er ordføreren for forslagsstillerne, fru Pia Kjærsgaard, Dansk Folkeparti.

Kl. 15:21

Begrundelse

(Ordfører for forslagsstillerne)

Pia Kjærsgaard (DF):

Tak for det. Egentlig føler man det nogle gange som lidt underligt at skulle stå her og skulle forbyde så meget. Men vi har jo selv været ude om det, fordi vi har pådraget os så meget, som rigtig mange ikke bryder sig om. Derfor er vi nødt til at gøre vores hverdag og vores Danmark sådan mere almindeligt at leve i, sådan som det var engang, og hvilket det desværre i mange tilfælde ikke er i dag, fordi islam og muslimer har vundet så stort et indpas i vores samfund, og vi retter så meget ind efter det, og det synes jeg er meget, meget forkert.

Går man i vuggestue, i børnehave, i skole eller er indlagt på hospitalet eller bor på plejehjem eller man for den sags skyld på anden måde er i kontakt med offentlige institutioner, skal man selvfølgelig kunne fravælge halalslagtet mad, præcis ligesom man skal kunne fravælge mad, der indeholder gluten, sukker og laktose, ifald man har behov for det. For hvad er det nu, halal er? Halal er en religiøs, islamisk slagtemetode, hvor slagterierne skal halalcertificeres. Slagterne skal være praktiserende muslimer, og de skal i forbindelse med slagtningen fremsige en muslimsk bøn, og det synes vi ikke er rimeligt i Danmark, og det er derfor, vi har fremsat det her forslag. Vi har gjort det før, og vi gør det gerne igen, hvis det ikke skulle komme igennem i den her omgang. Man skal selv kunne vælge, og det er desværre ikke det, vi gør i offentlige institutioner i dag. Tak.

Kl. 15:22

Tredje næstformand (Karsten Hønge):

Tak til fru Pia Kjærsgaard, Dansk Folkeparti.

Så går vi over til forhandlingen. Udlændinge- og integrationsministeren.

Kl. 15:22

Forhandling

Udlændinge- og integrationsministeren (Kaare Dybvad Bek):

Tak for det. Dansk Folkeparti har fremsat det her beslutningsforslag, og det er et forslag, som vi i Folketinget i substansen tidligere har forholdt os til, da B 68 om forbud mod at anvende halalcertificeret kød i offentlige institutioner, fremsat af Nye Borgerlige, blev behandlet i december 2020. Jeg vil starte med at sige, at regeringen ikke kan støtte forslaget. Jeg mener ikke, det er en oplagt opgave for Folketinget at forbyde indkøb og servering af fødevarer med certificerede produkter, i dette tilfælde halalcertificerede produkter.

Et forbud rejser desuden en række problemstillinger. Det er f.eks. uvist, hvordan forbuddet skal håndhæves, herunder hvordan efterlevelsen skal dokumenteres, når der samtidig ikke er krav om mærkning af halalcertificerede produkter. Et sådant forbud vil med andre ord risikere at have en symbolsk betydning og samtidig komplicere vores udbudsregler. Som altovervejende hovedregel mener jeg heller ikke at Folketinget skal fratage offentlige institutioner – børnehaver, plejehjem, sygehuse – muligheden for at finde lokale løsninger der, hvor de nu engang finder det bedst i deres hverdag.

Til gengæld håber jeg, at man lokalt husker, at der også findes mennesker i det her land, som har gode grunde til ikke at spise halalkød, og at der også tages hensyn til dem. Jeg ved, at der – i hvert fald tidligere – i en diskussion om, hvor penge, der betales for halalcertificering, ender, har været nogle meget voldsomme påstande, som vi dog alligevel skal tage alvorligt. Jeg vil ikke afvise, at nogle af pengene kan ende i organisationer, hvis verdensbillede og formål ligger meget langt fra det, som jeg ønsker at fremme. Men vi har i Danmark meget robuste regler, hvad angår terrorfinansiering. Efter straffelovens § 114 b straffes f.eks. den, der direkte eller indirekte yder økonomisk støtte til en person, gruppe eller sammenslutning, der begår eller har til hensigt at begå terrorisme efter straffelovens § 114 og 114 a. Strafferammen for de forbrydelser er op til 12 års fængsel. Jeg stoler fuldt ud på, at myndighederne er i stand til at vurdere, hvilke organisationer der skal kigges nærmere efter i sømmene.

Det er dog ikke ensbetydende med, at vi skal læne os tilbage og ikke gøre noget. Der er altid behov for at arbejde for at grundfæste demokratiet og vores grundlæggende frihedsrettigheder, og det er vigtigt for regeringen, at vi fortsætter indsatsen mod parallelsamfund og antidemokratiske kræfter, der ønsker at underminere fundamentet for vores frie og demokratiske samfund. Det oplever jeg nu også der er stor opbakning til, også fra forslagsstillerne. Men det konkrete beslutningsforslag betragter jeg ikke som en god løsning, og derfor kommer regeringen til at stemme imod.

Kl. 15:25

Tredje næstformand (Karsten Hønge):

Første korte bemærkning er til fru Pia Kjærsgaard, Dansk Folkeparti.

Kl. 15:25

Pia Kjærsgaard (DF):

Tak for det. Jeg taler sådan set ikke om terrorvirksomhed og sådan noget. Det er ikke det, det her handler om. Det her handler om, at slagterierne i kraft af certificeringen betaler en afgift til islamiske foreninger, som kanaliserer det videre. Jeg siger ikke, at det går til terrorvirksomhed. Det synes jeg er en forkert debat i den her sammenhæng, i hvert fald foreløbig. Men det går jo altså til de islamiske foreninger og friskoler, som udbreder islam og ydermere opfører moskéer med dertilhørende minareter. Det er sådan nogle ting, pengene går til. Det tror jeg bare ikke at ret mange mennesker ved. Det er i hvert fald min erfaring, når man har været ude omkring og folk siger: Herregud, kan man ikke spise en halalkebab? Hvad betyder det? Det betyder faktisk, at man betaler rigtig mange penge til muslimernes foreninger, og det synes jeg bare at man under alle omstændigheder skal vide. Det er en del af den her debat. Men jeg synes også, det er meget, meget forkert.

Kl. 15:26

Tredje næstformand (Karsten Hønge):

Ministeren.

Kl. 15:26

Udlændinge- og integrationsministeren (Kaare Dybvad Bek):

Altså, jeg vil ikke afvise på forhånd, at der i noget af det her miljø også bliver finansieret ekstremistiske organisationer, og at der også godt kan være ting, som er direkte ulovlige. Det synes jeg er vigtigt at holde øje med, men det ændrer ikke ved, at det at gå ind og lave en lov for en certificering, som ikke er offentligt sanktioneret, har en masse konsekvenser, som jeg ikke synes giver mening at rode rundt med, fordi man ønsker sig, at oksekød eksempelvis i daginstitutioner ikke er halalcertificerede.

Jeg synes, at folk skal have lov til at spise det, de gerne vil. Og hvis man gerne vil undgå det, kan man selv undgå det, når man er nede i supermarkedet, i hvert fald i de fleste tilfælde. Men det ændrer ikke ved, at vi fra regeringens side forsøger – hvad jeg også oplever som et bredt anerkendt formål i Folketinget – at lade være med at detailregulere de offentlige institutioner ned i mindste detalje. Men her må man da tale om, at hvis der er noget, der er detailregulering, er det at sige, at man i det offentlige skal gå ind og styre sine madindkøb efter en certificering, som ikke engang er offentlig, men privatretsligt funderet.

Kl. 15:27

Tredje næstformand (Karsten Hønge):

Fru Pia Kjærsgaard.

Kl. 15:27

Pia Kjærsgaard (DF):

[Lydudfald] ... Det er næsten sådan, jeg hører det. Men er der så et fravalg? For det kunne så blive næste punkt. Jeg er også fuldstændig ligeglad med, hvad folk spiser – om vi spiser frikadeller, flæskesteg, hakkebøf, vegetarmad, thaimad eller kebab. Jeg er helt ligeglad. Jeg ønsker bare ikke, at pengene skal gå til Islamisk Trossamfund. Under alle omstændigheder synes jeg, at folk skal vide, at det er det, det handler om. For det er jo det, der sker. Det er utrolig svært at få slagterierne til at oplyse, hvor mange penge det egentlig drejer sig om; det kan vi heller ikke pålægge dem. Men det er dog en diskussion, som vi er nødt til at tage under alle omstændigheder. Jeg vil godt høre ministeren, om vi så kan mærke varerne, der er halalslagtet, så folk ved, at de betaler til islamiske organisationer.

Kl. 15:28

Tredje næstformand (Karsten Hønge):

Ministeren.

Kl. 15:28

Udlændinge- og integrationsministeren (Kaare Dybvad Bek):

Jeg mener grundlæggende, at det er en forbrugermæssig oplysning, som det også bliver sagt fra fru Pia Kjærsgaards side. Man må jo bede de steder, hvor man køber sine varer, om at oplyse det. Men at vi skulle sidde i Folketinget og lave en offentligt sanktioneret mærkningsordning oven i de adskillige offentlige mærkningsordninger, der er, i forhold til om noget er halalcertificeret, tror jeg ikke tjener formålet. Jeg kunne i hvert fald bruge pengene bedre, vil jeg sige.

Kl. 15:28

Tredje næstformand (Karsten Hønge):

Den næste korte bemærkning er til hr. Kim Edberg Andersen, Nye Borgerlige.

Kl. 15:28

Kim Edberg Andersen (NB):

Tak for det. Ministeren er inde på, at han har tillid til, at myndighederne ved det, og at det er meget, meget strafbart at sende penge ud, der bliver brugt til terrorvirksomhed. Hvis nu Danish Crown har betalt deres halalcertificeringer og de her penge kommer til en organisation og det lige pludselig viste sig, at nogle af de her penge er gået ud til terrorvirksomheder, vil det så sige, at når danske virksomhedsejere betaler til noget, som vi godt kan lide de betaler til, fordi vi godt kan lige eksporten, så risikerer de, at myndighederne lige pludselig kommer efter dem, fordi de har finansieret terrorvirksomhed? Det er jeg da helt sikker på at de ikke ved, når de betaler for at kunne sælge deres kyllingefileter, og det er jo nemmest at gøre det på en slagtebænk og bede for det hele. Så jeg skal bare lige være klar over, om ministeren står og siger, at det kan være ulovligt og skal straffes efter terrorparagraffen, såfremt de penge, man betaler sin halalafgift med, ender som finansiering af terror.

Kl. 15:29

Tredje næstformand (Karsten Hønge):

Ministeren.

Kl. 15:29

Udlændinge- og integrationsministeren (Kaare Dybvad Bek):

Nej, det var ikke det, ministeren sagde. Ministeren sagde, at hvis man finansierer terror, kan man selvfølgelig blive straffet efter nogle meget alvorlige paragraffer i straffeloven. Hvis folk siger, at de har fuldstændig udelukket, at der er noget ekstremisme forbundet med nogle af de organisationer, som indkræver, så siger jeg bare, at det kan jeg ikke fuldstændig udelukke på forhånd. Jeg siger heller ikke, at der er noget som helst konkret i det. Det er jo myndighedernes opgave at afklare det. Men det, der er spørgsmålet her, og som vi er blevet kritiseret for tidligere, og som der har været en diskussion om, er, at hvis der er en eller anden ekstremisme, som bliver fodret af nogle af dem, som indkræver penge for halalcertifikater, så siger jeg bare, at det tror jeg vi skal passe meget på med fuldstændig at udelukke på forhånd, før vi har undersøgt det, og det ved jeg at vi har dygtige myndigheder der kan finde ud af at undersøge.

Kl. 15:30

Tredje næstformand (Karsten Hønge):

Spørgeren.

Kl. 15:30

Kim Edberg Andersen (NB):

Så vil jeg godt gå tilbage til noget andet. Fru Pia Kjærsgaard siger jo også selv, at problemstillingen her er, at man ikke kan få lov at fravælge halalcertificering. Det er det, der er problemstillingen.

Jeg ved ikke, om ministeren har været ude at se, hvad der sker, hvis man bruger en boltpistol, og man spænder koen op, og den så ikke lige er besvimet nok. Det slipper man for, når man skyder den, og den er hjernedød. Det er det, der er problemstillingen. Jeg synes, at halalslagtning er noget forbandet svineri.

Derfor kunne jeg godt tænke mig, at man kunne få lov til at kunne sende børn i en børnehave, hvor de ikke skal udsættes for at være medvirkende til, at folk slagter deres dyr på den måde.

Kl. 15:31

Tredje næstformand (Karsten Hønge):

Inden jeg giver ministeren ordet, vil jeg sige, at vi ikke bander i Folketingssalen.

Kl. 15:31

Udlændinge- og integrationsministeren (Kaare Dybvad Bek):

Hvis hr. Karsten Hønge kan finde ud af det, må andre også kunne.

Jeg vil sige, at hvis man helt vil undgå halalkød, kan jeg anbefale at købe svinekød nede i supermarkedet, for så kommer man i hvert fald ikke ud for det.

Men alvorlig talt vil jeg sige sådan her, at jeg ved, at vi har nogle veterinære myndigheder, der holder styr på, hvordan det foregår ude på slagterierne, hvad enten det er kyllingeslagterier, kvægslagterier eller svineslagterier. Jeg stoler på, at de selvfølgelig har styr på, hvad der foregår i forhold til dyrevelfærd, og at de folk, som udfører det her, gør det på en måde, som er forsvarlig.

Kl. 15:32

Tredje næstformand (Karsten Hønge):

Den næste korte bemærkning er til hr. Peter Kofod, Dansk Folkeparti.

Kl. 15:32

Peter Kofod (DF):

Tak for det. Ministeren ville ikke udelukke, at nogle af de organisationer, der modtog penge fra certificering, gjorde alt muligt, der kunne være i strid med reglerne. Så vil jeg gerne vide, hvad ministeren vil gøre for at kontrollere det. For der er jo desværre ikke særlig meget fokus på kontrollen af det. Så hvad vil regeringen gøre for at styrke kontrollen? For jeg går da ud fra, når ministeren står på talerstolen og siger, at der er et problem, man ikke rigtig kender omfanget af, at man vil sætte noget i gang.

Kl. 15:32

Tredje næstformand (Karsten Hønge):

Ministeren.

Kl. 15:32

Udlændinge- og integrationsministeren (Kaare Dybvad Bek):

Jamen vi har jo myndigheder, som står for det. Vi har efterretningstjenester, og vi har politi, som står for at efterforske, om der er folk, der begår ulovligheder. Det er da ikke noget, jeg skal stå og sætte i gang. Jeg har ansvaret for udlændingelovgivningen og integrationslovgivningen i Danmark, og det står jeg selvfølgelig hundrede procent på mål for. Men jeg siger bare, at der da har været en bekymring, med hensyn til hvor pengene kommer fra, og hvor de ender henne, når man har de her certifikater på halalslagtninger, og jeg synes da, at det er værd at holde et øje på det i den her diskussion.

Kl. 15:33

Tredje næstformand (Karsten Hønge):

Spørgeren.

Kl. 15:33

Peter Kofod (DF):

Så ministeren eller regeringen vil ikke foretage sig andet end det, man har gjort hidtil – det var det, der var svaret, kan jeg forstå. Så vil jeg spørge, om det ikke var en god idé, at man sikrede mere åbenhed om de her certifikater, for i et eller andet omfang er der jo tale om en indsamling. Altså, jeg kan jo forstå, at man betaler for at have sådan et logo eller stempel på sit produkt, og det går så til nogle foreninger eller fonde eller alt mulig andet. Ville ikke være en god idé, at der var noget gennemsigtighed, så forbrugerne fik en større indsigt i, hvad det faktisk var, de betalte til?

Kl. 15:33

Tredje næstformand (Karsten Hønge):

Ministeren.

Kl. 15:33

Udlændinge- og integrationsministeren (Kaare Dybvad Bek):

Jeg går da hundrede procent ind for gennemsigtighed, men jeg vil også sige, at hvis det bliver sådan, at danske virksomheder kun kan sælge deres varer i Danmark, hvis de har en helt særlig indpakning eller har fået en helt særlig behandling, så ender det jo med, at man kommer til at betale mere for de varer. Jeg tror ikke, det er sundt for vores slagteriers muligheder for at konkurrere på verdensmarkedet, at man stiller nogle meget specifikke krav om at certificere noget, for i dag er der jo mærker for ting, der er halalslagtet, og jeg synes da, det er helt fornuftigt, at der er det.

Kl. 15:34

Tredje næstformand (Karsten Hønge):

Den næste korte bemærkning er til hr. Peter Skaarup, Danmarksdemokraterne.

Kl. 15:34

Peter Skaarup (DD):

Jeg vil godt prøve lige at følge op på noget af det, som hr. Peter Kofod spurgte til, nemlig de her midler, der går til islamistiske regimer rundtomkring i verden, fra halalcertificering. Jeg kunne godt bare tænke mig at få helt klarlagt, om regeringen vil foretage sig noget.

Det er selvfølgelig meget fint, at ministeren siger, at det har ministeren ikke noget at gøre med, men det har regeringen vel noget at gøre med. Så jeg kunne godt bare tænke mig at høre: Sker der noget? Har regeringen tænkt sig at foretage sig noget og tage nogle initiativer på baggrund af det her, eller er man lidt ligeglad?

Kl. 15:34

Tredje næstformand (Karsten Hønge):

Ministeren.

Kl. 15:34

Udlændinge- og integrationsministeren (Kaare Dybvad Bek):

Nej, vi er bestemt ikke ligeglade i regeringen, og som jeg sagde, har vi myndigheder, der tager sig af det her. Men altså, jeg vil også sige: Danske virksomheder betaler hvert år 1-2 mio. kr. sammenlagt for halalcertificeringer. I forhold til hvor stor den danske fødevareindustri er, er det jo ikke et meget vægtigt beløb.

Så jeg tror også, man må sige, at det med at begynde at sætte initiativer i gang, som i deres omkostning sandsynligvis langt kommer til at overgå det beløb, som der er tale om, heller ikke er proportionelt. Det mener jeg ikke det er. Jeg stoler på, at myndighederne har øje for det, hvis der er nogle, der begynder at kanalisere penge de forkerte steder hen.

Kl. 15:35

Tredje næstformand (Karsten Hønge):

Spørgeren.

Kl. 15:35

Peter Skaarup (DD):

Jeg synes egentlig, det er ærgerligt, at regeringen ikke klart vil sige her i Folketingssalen, at man tager det alvorligt, og at man vil opstille nogle flere barrierer for, at de her midler bliver sendt af sted. Og uanset størrelsen er det også principielt alarmerende, synes vi i Danmarksdemokraterne, at der skal sendes midler nogen som helst steder hen på baggrund af halalcertificering. Er regeringen ikke enig i, at det da er skidt, og at det bør undersøges nærmere?

Kl. 15:36

Tredje næstformand (Karsten Hønge):

Ministeren.

Kl. 15:36

Udlændinge- og integrationsministeren (Kaare Dybvad Bek):

Jeg er i hvert fald enig i, at det er skidt, og regeringen er også enig i, at hvis der er noget, der er strafbart, så skal der selvfølgelig være et øje på det og sørges for, at de rigtige folk blive retsforfulgt. Men jeg er ikke enig i, at vi skal tage et selvstændigt initiativ på baggrund af en afgift, som måske løber op i et par millioner kroner om året.

Så vil jeg så også sige, at det næsten er rart at opleve den samhørighed, der er her mellem Dansk Folkeparti og Danmarksdemokraterne. Jeg tror næsten, det er første gang, jeg har oplevet det, så på en eller anden måde må det her jo være en helt særlig sag. Jeg synes egentlig, det er rart. Det er ligesom i gamle dage.

Kl. 15:36

Tredje næstformand (Karsten Hønge):

Der er ikke flere korte bemærkninger. Tak til udlændinge- og integrationsministeren. Så tager vi hul på ordførerrækken, og den første, der får ordet, er hr. Kasper Sand Kjær, Socialdemokratiet.

Kl. 15:36

(Ordfører)

Kasper Sand Kjær (S):

Tak for ordet. Med beslutningsforslaget her foreslår Dansk Folkeparti at pålægge regeringen at fremsætte et lovforslag, der forbyder offentlige institutioner at servere halalcertificerede produkter. Det er et beslutningsforslag, som jeg forstår efterhånden er blevet lidt af en genganger, og Socialdemokratiets holdning til forslaget er uændret.

Vi mener ikke, det er Folketingets opgave at diktere maden i offentlige institutioner, og i virkeligheden forsøger vi jo lige nu at gå den modsatte vej mod mere frihed til lokalt at samarbejde om at finde løsningerne til de mennesker, der er i velfærden og i vores institutioner, i stedet for at vi bliver ved med herinde fra at presse rigide, detaljerede regler ned over velfærden, som både binder de dygtige medarbejdere på hænderne og fjerner det, som velfærd jo handler om, nemlig relationer og lokalt samarbejde. Derudover vil forslaget her om at gennemføre et forbud jo også yderligere komplicere de regler, der er for offentlige indkøb, og det vil formentlig også være svært at administrere.

Men jeg forstår sådan set til fulde bekymringen om, hvor pengene for halalcertificeringen ender henne, og jeg vil bare derfor gerne benytte lejligheden til at understrege, at Socialdemokratiet på ingen måde kan acceptere, at penge til indkøb af mad i offentlige institutioner ender som finansiering af terror eller organisationer, der på anden måde undergraver demokrati og danske værdier. Og som ministeren redegjorde for, har vi jo stramme regler i dag i lovgivningen omkring finansiering af terror, og det er rigtig godt, at vi har det, og er der nogen, der bryder de regler, skal de selvfølgelig retsforfølges. Men det konkrete beslutningsforslag kan vi ikke støtte. Tak.

Kl. 15:38

Tredje næstformand (Karsten Hønge):

Første korte bemærkning er til fru Pia Kjærsgaard, Dansk Folkeparti.

Kl. 15:38

Pia Kjærsgaard (DF):

Ministeren kom til at sige, at hvis man var imod det her og der sådan set ikke var noget fravalg, kunne man jo bare spise svinekød. Er den socialdemokratiske ordfører enig i det udsagn?

Kl. 15:38

Tredje næstformand (Karsten Hønge):

Ordføreren.

Kl. 15:38

Kasper Sand Kjær (S):

Som jeg hørte ministeren, var det nok også ment lidt i spøg eller sagt med et glimt i øjet. Jeg synes da, at når man ude lokalt skal finde løsninger, skal man jo tage hensyn til de mennesker, der er, og deriblandt jo også dem, der ikke ønsker at spise halalcertificerede fødevarer.

Kl. 15:39

Tredje næstformand (Karsten Hønge):

Spørgeren.

Kl. 15:39

Pia Kjærsgaard (DF):

Jamen det er jo det, man ikke gør. Altså, man tager ikke hensyn til danskerne, man tager hensyn til muslimerne. Danskerne får halalslagtet kød på hospitaler og i offentlige institutioner. Altså, det er jo fuldstændig omvendt af det, man synes det burde være, nemlig at det er dem, der kommer hertil, der må acceptere det, der er, eller må tilvælge noget selv. Altså, det kan vi jo ikke engang gøre, det er fuldstændig forfejlet. Og jeg må sige, at jeg synes ikke det var sagt med et glimt i øjet – det var det måske nok – men måske var det mest for at trække tiden ud ved et spørgsmål, man ikke rigtig kunne svare på.

Kl. 15:39

Tredje næstformand (Karsten Hønge):

Ordføreren.

Kl. 15:39

Kasper Sand Kjær (S):

Jeg er enig i, at man skal tage det hensyn til dem, der ikke vil spise halalcertificerede fødevarer, og det skal man gøre lokalt. Det er jeg enig i at man skal, og hvis man ikke gør det i dag, synes jeg man skal gøre det. Men det ændrer bare ikke på, at det jo lige præcis er her, hvor det er, at politik nogle gange bliver dumt, og hvor vi så ender med herinde at have en diskussion om noget, vi synes er vigtigt. Og den eneste måde, vi kan håndtere det på, er så bare ved at blive ved med og ved med at lave regler på regler, der gør det fuldstændig umuligt for dem, der står ude i virkeligheden og skal administrere dem og faktisk skal få en offentlig institution og vores velfærd til at fungere. Det er vi nødt til at holde op med, for det er ved at få vores velfærdssamfund til at smuldre. Derfor kan der godt være alle mulige gode holdninger og hensyn, vi skal tage, men det betyder jo ikke, at hver eneste gang, vi støder på noget, vi gerne så var sådan ud i virkeligheden, så skal vi partout lovgive om det.

Kl. 15:40

Tredje næstformand (Karsten Hønge):

Der er ikke flere korte bemærkninger. Tak til hr. Kasper Sand Kjær, Socialdemokratiet. Næste ordfører er hr. Erling Bonnesen, Venstre.

Kl. 15:41

(Ordfører)

Erling Bonnesen (V):

Tak for det. Hvilke produkter der skal serveres i de enkelte institutioner, mener jeg ikke at vi skal bruge vores tid på her i Folketinget. Det skal Folketinget ikke bestemme. Det er en beslutning, der skal ligge ude lokalt. Det er der, man har fingeren på pulsen, og der, man har den lokale debat om, hvad der skal serveres. Så vi skal ikke blande os i, om der skal serveres det ene eller det andet i børnehaver, vuggestuer, på sygehuse, plejehjem osv. Så Venstre kan ikke støtte forslaget.

Kl. 15:41

Tredje næstformand (Karsten Hønge):

Første korte bemærkning er til fru Pia Kjærsgaard, Dansk Folkeparti.

Kl. 15:41

Pia Kjærsgaard (DF):

Det betyder, at Venstre og ordføreren er enige i, at danskerne skal spise halalslagtet kød, for det er muslimernes præmisser og ikke danskernes præmisser. At det skal mærkes, går jeg heller ikke ud fra at ordføreren er enig i. Altså, vi tilpasser os. Vi spiser halalslagtet kød, vi betaler til islamiske trossamfund, vi betaler til moskeer med minareter. Vi betaler til alle de ting, som muslimerne gerne vil have, for der er jo den her afgift, hver evig eneste gang der er halalslagtet kød. Det er bare en konstatering.

Kl. 15:42

Tredje næstformand (Karsten Hønge):

Ordføreren.

Kl. 15:42

Erling Bonnesen (V):

Hvis vi kigger på overskriften i det forslag, der ligger her, og, som jeg så også har svaret, når man kigger på, hvad der skal på tallerkenen, hvad man skal have at spise i de forskellige institutioner, så er det præcis det, som institutionerne og de lokale borgere, der er med i brugerbestyrelser, børnehavebestyrelser osv., tænker over, og det er det, de tager stilling til. Derfor er det også, jeg synes, det er bedst, at det beslutter man selv lokalt.

Så kan man problematisere det på mange forskellige måder, som det også bliver gjort i den her debat. Jeg synes bare, der er god grund til at holde fokus på det, det sådan set meget handler om, når man bevæger sig ud i virkeligheden, i børnehaver, skoler, institutioner, ældrecentre osv. Der er de jo præcis interesserede i at diskutere, hvad der skal på tallerkenen, og det er man bedst til at håndtere lokalt. Så det synes jeg også man skal have lov til at håndtere lokalt. Så kan vi jo diskutere mange forskellige vinkler på det, og det kan der gå meget god tid med.

Kl. 15:43

Tredje næstformand (Karsten Hønge):

Spørgeren? Der ønskes ikke anden korte bemærkning. Så er der ikke flere korte bemærkninger. Tak til hr. Erling Bonnesen, Venstre. Næste ordfører er fra Moderaterne, hr. Mohammad Rona.

Kl. 15:43

(Ordfører)

Mohammad Rona (M):

Tak for ordet. Med dette beslutningsforslag ønsker Dansk Folkeparti at forbyde servering af halalcertificerede produkter i offentlige institutioner. Lignende forslag er tidligere blevet behandlet i Folketingssalen.

Det skal være op til virksomheder selv at beslutte, om de vil benytte sig af halalcertificering og dermed betale for det. Servering af produkter synes jeg er et kommunalt anliggende, der som altovervejende hovedregel skal løses lokalt. Jeg håber, at de lokale institutioner husker på, at der faktisk også er mennesker i Danmark, der af gode grunde ikke ønsker at spise halalkød – det er der, og det skal vi respektere – ligesom der også er mennesker i Danmark, medborgere i Danmark, som ikke ønsker at spise svinekød.

Jeg forstår også samtidig forslagsstillernes bekymring for, at man gennem halalcertificerede produkter kan være med til at støtte terrorrelaterede organisationer. Men vi har allerede lovgivning, der har til formål at sikre, at dette ikke er tilfældet, og det er ikke min eller Moderaternes overbevisning, at et forbud mod halalcertificerede produkter vil have den ønskede effekt. Tak.

Kl. 15:44

Tredje næstformand (Karsten Hønge):

Der er en kort bemærkning til fru Pia Kjærsgaard, Dansk Folkeparti.

Kl. 15:44

Pia Kjærsgaard (DF):

Men at vi betaler til forskellige institutioner, som oppebærer islam, er jo en kendsgerning. Så kan vi altid stå og diskutere, om det er til terrorvirksomhed, eller hvad det er, men at vi betaler til dem, er en kendsgerning.

Så kan vi bevæge os hen i den verden, der handler om forbrugerspørgsmål: Hvis nu ikke man betalte den her halalcertificering, ville prisen faktisk blive lavere. Det må den jo uvægerlig blive, og jeg tænker bare på inflationstid osv. – bare lige for også at tage det med i debatten. Det fordyrer også produktet. Det er en sådan meget verdslig betragtning, men jeg synes bare, den skal med også.

Kl. 15:45

Tredje næstformand (Karsten Hønge):

Ordføreren.

Kl. 15:45

Mohammad Rona (M):

Ja, jeg er fuldstændig enig. Jeg har ikke rigtig nogen modargumenter mod den del af det.

Kl. 15:45

Tredje næstformand (Karsten Hønge):

Der er ikke flere korte bemærkninger. Tak til hr. Mohammad Rona, Moderaterne. Næste ordfører er hr. Peter Skaarup, Danmarksdemokraterne.

Kl. 15:45

(Ordfører)

Peter Skaarup (DD):

Tak for ordet. Beslutningsforslaget her, som vi skal behandle i dag, skal sikre, at det bliver forbudt for offentlige institutioner at servere halalcertificerede produkter, fordi det støtter udbredelsen af islam i Danmark. Formålet er altså at sikre, at offentlige institutioner ikke støtter islamiske organisationer, som vi desværre tidligere har set tilfælde af, og som debatten her også handler om.

Jeg må lige starte med at understrege, at det selvfølgelig er uacceptabelt, når halalproduktion gennem certificering støtter islamiske organisationer. I Danmarksdemokraterne mener vi, at regeringen skal sætte hårdt ind over for den trafik, og vi undrer os over, at regeringen ikke her i dag fra talerstolen kan give tilsagn om, at man tager den trafik alvorligt. For det er klart, at sådan nogle midler jo kan bruges til en islamisering af Danmark, med afsæt andre steder fra hen mod Danmark, og man kan være med til ad den vej at sprede budskaber og værdier, som ikke er forenelige med danske værdier. Det skal vi tage meget alvorligt.

Vi er også enige med forslagsstillerne i, at vi i videst mulig omfang skal være med til at begrænse støtten og helst ikke støtte organisationer, der direkte modarbejder danske værdier. Så på den led er vi fuldstændig enige.

Noget andet er så, om det rent praktisk kan lade sig gøre. For i de tilfælde, hvor det har været forsøgt at begrænse halalkød i f.eks. daginstitutioner, er det jo gjort ved, at man lokalt i en kommune træffer beslutning om, at man både har mulighed for at vælge halalproduceret kød, men at man også har et frit valg til at vælge noget ikkehalalproduceret kød. Der kan man sige, at der jo heldigvis nu er produkter på markedet, der fortæller os som forbrugere, at den mulighed er der, og det kan en kommune – og det kan en region, hvis det er det – jo også udmærket benytte sig af.

Så vi er i princippet glade for forslagsstillernes intention, men man kan sige, at i praksis er det her ikke realisabelt at gennemføre i Folketinget.

Kl. 15:48

Den fg. formand (Erling Bonnesen):

Tak. Der er en kort bemærkning fra fru Pia Kjærsgaard.

Kl. 15:48

Pia Kjærsgaard (DF):

Hvad betyder det, at man i princippet er enig? Stemmer man for eller imod?

Kl. 15:48

Den fg. formand (Erling Bonnesen):

Ordføreren.

Kl. 15:48

Peter Skaarup (DD):

Virkeligheden er, at det er meget, meget kritisabelt, at man sender penge af sted, og det er i virkeligheden der, vi skal sætte ind fra dansk side og jo også fra forbrugernes side, ved at man som aktiv forbruger fravælger produkter, som står i forbindelse med en sådan støtte. Der vil vi opfordre regeringen til at sætte hårdt ind over for den trafik af midler, som foregår. Regeringen siger, at det ikke er så store midler. Nej, men det er principielt vigtigt, at man ikke som forbruger tvinges til at støtte regimer og måske terrorbevægelser i andre lande. Så det er den vej, vi skal gå, og vi synes, det er en god og vigtig debat, der bliver rejst med det her beslutningsforslag.

Kl. 15:49

Den fg. formand (Erling Bonnesen):

Fru Pia Kjærsgaard.

Kl. 15:49

Pia Kjærsgaard (DF):

Det synes vi sådan set også i Dansk Folkeparti. Vi gør bare lidt mere ved det. Jeg vil bare lige minde om, at hr. Peter Skaarup på et tidspunkt, dengang hr. Peter Skaarup var med i Dansk Folkeparti, om det her forslag – og han har givetvis også selv været med på nogle forslag – sagde:

»Det er en god og nødvendig beskyttelse af borgerne, at de kan få lov at vælge, om de vil have halalslagtet kød eller ej.«

Jeg siger det bare: Det må godt nok være mærkeligt at stå på den talerstol og så fuldstændig vende vrangen ud på sig selv. Jeg vil næsten sige, at jeg er en smule påvirket af det, for det ville aldrig ske for mig – aldrig nogen sinde. Jeg synes, det er utroligt, at man kan have en fuldstændig anden holdning end den, man har haft i årevis, og nu fuldstændig lægger sig fladt ned. Det der med, at man i princippet er enig, kan jeg ikke bruge til noget som helst. Men når det her kommer til afstemning, må vi se, hvor Danmarksdemokraterne står.

Kl. 15:50

Den fg. formand (Erling Bonnesen):

Ordføreren.

Kl. 15:50

Peter Skaarup (DD):

I forhold til det citat, som fru Pia Kjærsgaard læste op, kan det jo ikke være et citat, der handler om det her forslag, for det, der siges i citatet, er, at man gerne vil give borgerne en valgmulighed, så de kan bestemme, om de vil vælge det halalcertificerede produkt, eller om de vil vælge noget andet. Det er i virkeligheden den løsning, som nogle kommuner har anvendt, og jeg tror, der inden for det kommunale selvstyre er nogle veje frem, ved at man beslutter for, at man på en institution eller i en kommune gerne vil tackle tingene på en bestemt måde. Men det her forslag er noget andet, og det er ikke realisabelt.

Kl. 15:50

Den fg. formand (Erling Bonnesen):

Så er det hr. Peter Kofod.

Kl. 15:50

Peter Kofod (DF):

Hvis man ikke vil støtte det her forslag, men anerkender, at der er et problem, hvad er så Danmarksdemokraternes bud på, hvordan man løser det problem?

Kl. 15:50

Den fg. formand (Erling Bonnesen):

Ordføreren.

Kl. 15:50

Peter Skaarup (DD):

Ja, det er jo virkelig at samle et flertal herinde i Folketinget, der kan pålægge en regering – det er åbenbart ikke den regering, vi har nu; den her flertalsregering ved åbenbart bedst selv – at sætte ind over for den her trafik af midler. Det er ikke nok, at man sætter ind i forhold til midler, der måske gives til terrororganisationer. Det er jo sådan set lige så galt, hvis de her midler bliver givet til lande, der prædiker islamisme i Danmark eller f.eks. understøtter oprettelsen af moskéer i Danmark med samme udgangspunkt. Og vi har jo i høj grad set, at nogle af de mellemøstlige lande prøver at udbrede propaganda til borgere her i Danmark i en retning, som vi bestemt ikke kan lide. Så på den måde er det er min klare anbefaling, at det er den vej, man skal gå, for det her forslag er ikke realistisk.

Kl. 15:51

Den fg. formand (Erling Bonnesen):

Hr. Peter Kofod.

Kl. 15:51

Peter Kofod (DF):

Jeg er superærgerlig over, at Danmarksdemokraterne ikke stemmer for det her forslag. Jeg fik egentlig ikke så meget ud af besvarelsen, men jeg googlede lige, vil jeg gerne indrømme, under hr. Peter Skaarups tale, om hr. Peter Skaarups formand, fru Inger Støjberg, havde ment noget om det her på et tidspunkt, og det har hun åbenbart tilbage i 2017, hvor hun skriver på Facebook – og det er i forlængelse af hvad man f.eks. skal spise i børnehaver:

Man kan ikke komme og forlange, at vi tager specielle hensyn, ændrer eller lægger begrænsninger ind i vores levevis.

Det er jo det, det her forslag søger at gennemføre. Det handler jo om det, fru Inger Støjberg skrev tilbage om tilbage i 2017, og derfor forstår jeg ikke, at Danmarksdemokraterne ikke slår til og siger, at det her en oplagt mulighed for at få gennemført noget af det, vi tidligere har stillet vælgerne i udsigt.

Kl. 15:52

Den fg. formand (Erling Bonnesen):

Ordføreren.

Kl. 15:52

Peter Skaarup (DD):

Det er da en oplagt mulighed, og det er jo et forslag, som rejser en vigtig debat her i Folketinget – en debat, der kan være med til at påvirke regeringen i den retning, jeg tror vi er fælles om at have, og som fru Inger Støjberg også giver udtryk for i det facebookopslag. Jeg synes, det er en vigtig debat. Det er da vigtigt, at vi sender det signal, at vi ikke vil finde os i at give støtte til islamistiske organisationer eller terrorbevægelser i Mellemøsten, eller hvad det nu er. Så under alle omstændigheder er det en god og vigtig debat. Det betyder bare ikke, at det redskab, det middel, man så foreslår her, nødvendigvis er det rigtige.

Kl. 15:53

Den fg. formand (Erling Bonnesen):

Så er det hr. Kim Edberg Andersen.

Kl. 15:53

Kim Edberg Andersen (NB):

Sådan som jeg forstår ordføreren, er det, fordi det ikke er ladsiggørligt at forbyde halalcertificerede produkter, at Danmarksdemokraterne ikke kan støtte forslaget. Jeg skal bare forstå: Hvis det var ladsiggørligt at sige, at alle halalprodukter var certificeret, var mærket, så man havde en mulighed for at se det, ville Danmarksdemokraterne så være positive over for et forslag, der ord til ord var identisk med det her? Hvis nu det var muligt at identificere halalprodukter, altså hvis der var et krav om, at man for alle halalprodukter, hvor der var betalt for det – og det er egentlig vildt, for det er jo ikke en dansk afgift, det er jo en udenlandsk forening, vi tillader at sætte en afgift på vores danske produkter – nu indførte et certifikat, ville Danmarksdemokraterne så se positivt på at forbyde det?

Kl. 15:54

Den fg. formand (Erling Bonnesen):

Ordføreren.

Kl. 15:54

Peter Skaarup (DD):

Jeg synes helt klart, at man skulle sætte sig sammen i de partier, der synes, at der er en udfordring her. Og jeg kunne sådan set også høre på ministeren, at ministeren også mener, at der er det; jeg tror, der blev sagt, det er trist, at vi sender penge af sted på den måde. Altså, jeg synes egentlig, at det, man skulle gøre, var at sætte sig ned og prøve at se, om man kunne blive enige om en vej at gå, så man stoppede den her støtte, stoppede den her pengetrafik. Hvordan det så skal gøres, synes jeg i en debat som den her er svært at lægge sig fuldstændig fast på, for det kræver jo også, at regeringen kommer indover og viser en vej. Jeg håber egentlig, at regeringen vil være med til at vise en vej. Jeg synes bare, at jeg, når vi nu har en debat om det her forslag, er nødt til at tage udgangspunkt i, hvad vi kan bruge det til. Og jeg synes bare ikke, at det er forslagets vej, der er den rigtige.

Kl. 15:55

Den fg. formand (Erling Bonnesen):

Hr. Kim Edberg Andersen.

Kl. 15:55

Kim Edberg Andersen (NB):

Men så mangler jeg lidt forklaringen på, hvad det er, der ifølge ordføreren er uladsiggørligt i det. Jeg kender ordføreren, jeg har hørt ordføreren tale før, og ordføreren er godt klar over, hvad halalprodukter er. Så det må være implementeringen af et forbud, som Danmarksdemokraterne siger er uladsiggørligt, og det må være derfor, man ikke kan stemme for. Så hvad er grunden til, at det er uladsiggørligt at implementere det?

Kl. 15:55

Den fg. formand (Erling Bonnesen):

Ordføreren.

Kl. 15:55

Peter Skaarup (DD):

Det er bl.a., at vi har en industri, som jo i den eksport, som de foretager, har meget, meget store indtægter, og det kommer også Danmark til gavn. Vores velfærdssamfund er jo afhængigt af, at vi har en stor og betydelig eksport, som kan gøre, at vi får penge i kassen i Danmark. Der er det klart, at hvis vi opsætter en hel masse forhindringer, der gør det umuligt at få tingene til at fungere i Danmark, så kan det være en udfordring. Det er i virkeligheden der, jeg prøver at vise forslagsstillerne og også gerne hr. Kim Edberg Andersen en vej til, hvordan vi kan nå det mål, jeg egentlig tror vi har som fælles mål.

Kl. 15:56

Den fg. formand (Erling Bonnesen):

Mange tak for det. Der er ikke flere korte bemærkninger, så tak til ordføreren. Vi går videre til Liberal Alliances ordfører, og det er hr. Steffen Larsen.

Kl. 15:56

(Ordfører)

Steffen Larsen (LA):

Tak til forslagsstillerne for at fremsætte beslutningsforslaget og fremme debatten om islams indflydelse i Danmark. Det er godt, at vi får en oplysende debat. Jeg er personligt ingen ven af hverken islamisme, kommunisme eller andre totalitære ismers udbredelse i Danmark, og jeg ser Danmark som et land, der skal holde oplysningstidens lektie i hævd. Vores grundlov skal være sikret, og borgerne skal være frie og tage ansvar for deres liv i så høj grad som overhovedet muligt. Jeg er dog heller ikke særlig vild med formynderi. Det bringer altid bureaukrati og besvær med sig, og det gør, at alt, hvad folk foretager sig, bliver mere besværligt, de får ikke lov til at leve det liv, som de vil, og det rammer oftest altid med den tunge ende nedad. Så vi vil i Liberal Alliance ikke regulere, hvilken mad der serveres i landets institutioner, uanset om at det er vegansk, vegetar, halal, økologisk eller lignende. Så ligesom at vi afviser, når den yderste venstrefløj vil bestemme, at kantinen skal servere kål, insektprotein, quinoa, nedfaldsfrugter og ærtemos, vil vi heller ikke være med til, at man her fra Folketingssalen skal bestemme, hvad kantiner serverer af kødprodukter. Så længe fødevarerne er hygiejniske, vil vi altså ikke være med til at lave en regulering eller forbyde hverken det ene eller det andet produkt. Den enkelte kantine er bedre til at tage beslutningen om, hvad der skal være serveret, end vi er her i Folketinget.

Det siger jeg, selv om denne ordfører synes, at der er for mange dage med fisk i Snapstinget. Så kan jeg jo lige nævne, at det også er utrolig skønt at høre en socialdemokrat tale imod regelmængden og reguleringen af borgerne og virksomhederne. Tak til ordfører Kasper Sand Kjær for det. Det er dog 20 år for sent til at forhindre mig i at blive liberal af ren træthed over den offentlige indblanding i alverdens ting. Tak.

Kl. 15:58

Den fg. formand (Erling Bonnesen):

Mange tak for det. Der er en kort bemærkning fra hr. Peter Kofod.

Kl. 15:58

Peter Kofod (DF):

Tak for talen. Jeg synes, ordføreren overser et faktum i sin opridsning af, hvem der vil blande sig i hvad. Det kan da godt være, at venstrefløjen kræver veganske dage, det kan godt være, at der er muslimer i det her land, der kræver halal, men det, Dansk Folkeparti bare kræver, er, at Danmark forbliver normalt, det er, at tingene er, som de plejer, det er en beskyttelse af den levevis, vi har haft i generationer. Så jeg synes jo, at ordføreren tager grundlæggende fejl, når ordføreren mener, at det er os, der vil detailstyre det. Nej, vi vil såmænd bare have et Danmark, som er godt, og som vi kender.

Det er de andre, det er venstrefløjen, der vil lave revolutioner, det er skøre muslimer, der vil forandre vores levevis, tage ting ud, lave det om, indføre egne skikke og traditioner, og det er Dansk Folkeparti, der siger, at vi bare vil have vores land, som vi plejer. Kan ordføreren ikke anerkende det?

Kl. 15:59

Den fg. formand (Erling Bonnesen):

Ordføreren.

Kl. 15:59

Steffen Larsen (LA):

Jeg kan jo godt anerkende jeres intention. Spørgsmålet er, om jeres midler er de rette, og der kan vi så være uenige.

Kl. 15:59

Den fg. formand (Erling Bonnesen):

Hr. Peter Kofod frafalder, og så er det hr. Kim Edberg Andersen.

Kl. 15:59

Kim Edberg Andersen (NB):

Tak for det. Ordføreren er imod formynderi, men så må det jo være svært at være folketingsmedlem, da al lovgivning i sin præmis er formynderisk. Det er den. Hver eneste lovgivning, der bliver lavet herinde, har som sit udgangspunkt at sørge for, at mennesker følger et sæt regler udstukket herindefra. Så det er sådan lidt letkøbt at sige, at man er imod formynderi, og når det drejer sig om halalprodukter, tænker man, at man lige kan tage highroaden og sige, at man er så liberal, at man er imod formynderi. Det skal jeg så huske, næste gang jeg ser Liberal Alliance stemme for et lovforslag. Men lad det ligge.

Hvordan har ordføreren det med, at halal i sit udgangspunkt er en måde at aflive dyr på ved halsoverskæring? Det er faktum. De dør ved halsoverskæring. Hvordan har Liberal Alliance det med, at det er måden, dyr bliver aflivet på?

Kl. 16:00

Den fg. formand (Erling Bonnesen):

Ordføreren.

Kl. 16:00

Steffen Larsen (LA):

Vi kan starte med at lade være med at lade den første del ligge, og så kan vi lige sådan rent idehistorisk se på formynderi og sige, at der jo er grænser for, hvad liberale opfatter som formynderi. Formynderi er, når man går ind og tager rettigheder fra borgerne, som går ud over de normale ideologiske grænser for ejendomsret, for retten til liv og for retten til frihed. Så der er jo grænser i liberalismen for, hvornår noget er formynderi. Det kunne hr. Kim Edberg Andersen selvfølgelig lære noget om, hvis han læste en bog.

Det næste trin er naturligvis det her med, hvordan slagteri skal foregå. Jamen hør her: Vi er ikke dyrenes beskyttere i Liberal Alliance, vi går gerne ind for, at folk slagter dyr på forskellige måder, så længe det ses som ansvarligt af de myndigheder, der tager sig af det.

Kl. 16:01

Den fg. formand (Erling Bonnesen):

Hr. Kim Edberg Andersen.

Kl. 16:01

Kim Edberg Andersen (NB):

I Nordjylland lærer vi ikke at læse. Det er, fordi vi ikke bruger momsen deroppe, så vi har ikke råd til det. Men virkeligheden er, at Liberal Alliance skal passe på med sådan lige at blive kække nok. Det er jo partiet, der har haft en minister i samråd, fordi man syntes, at ens egen elevator skulle undtages fra et sæt regler. Så der skal Liberal Alliance vistnok lige skrue en lille smule ned for charmen, i forhold til hvad man mener, for det kan godt være, at jeg ikke kan læse, men jeg kunne da i det mindste se det i fjernsynet.

Men jeg mangler stadig væk i forhold til det her med halsoverskæring at høre, om Liberal Alliance er et parti, der mener, at dyr skal aflives ved halsoverskæring.

Kl. 16:02

Den fg. formand (Erling Bonnesen):

Ordføreren.

Kl. 16:02

Steffen Larsen (LA):

Så længe myndighederne mener, det er en okay måde at aflive dyr på, så kan jeg ikke se nogen problemer i det. Der er tilsyneladende dyrlæger og alle mulige andre folk ude på vores slagterier, der holder øje med, at tingene foregår ordentligt, og så længe de siger god for det, så skal jeg ikke blande mig her fra Folketingssalen.

Kl. 16:02

Den fg. formand (Erling Bonnesen):

Tak for det. Så er der ikke flere korte bemærkninger. Tak til ordføreren. Jeg kan ikke se nogen ordfører fra Det Konservative Folkeparti, så vi går videre til Enhedslistens ordfører, og det er fru Rosa Lund.

Kl. 16:02

(Ordfører)

Rosa Lund (EL):

Tak. I Enhedslisten er vi altid lidt i tvivl om, hvilken af vores ordførere, der skal møde op, når Dansk Folkeparti fremsætter forslag, som ligner det her. Er det fødevareordføreren, eller er det integrationsordføreren? Er det landbrugsordføreren? Det er vi bare lidt i tvivl om. Sidst var det vores fødevareordfører, hr. Søren Egge Rasmussen, der stod her. I dag er det mig, og jeg må da indrømme, at min viden om fødevarer og fødevareproduktion er begrænset. Men jeg har lavet lidt research, som man jo gør, inden man skal herned, og forhørt mig hos mine gode kollega.

Ifølge Landbrug & Fødevarer og ikke mindst hr. Søren Egge Rasmussen er der ikke dyrevelfærdsmæssig forskel på halalslagtning og konventionel slagtning af dyr. Reglerne stiller krav om forudgående bedøvelse af dyr inden slagtning uanset slagtemetoden. Der sker heller ikke en forringelse af produkterne, kan jeg forstå. Så ud fra et fødevaremæssigt og dyrevelfærdsmæssigt perspektiv giver det ikke nogen mening at lave et forbud. Men det vel er vel heller ikke ud fra en fødevarevinkel, at Dansk Folkeparti fremsætter det her beslutningsforslag, for så havde de nok fremsat det i et andet udvalg.

Dansk Folkeparti er bange for den såkaldte islamisering af produktionen, som halalcertificeret kød ifølge Dansk Folkeparti er en del af. Det fremgår i hvert fald af det beslutningsforslag, som Dansk Folkeparti har fremsat. Men i Landbrug & Fødevarer vurderer man, at danske fødevarevirksomheder samlet set betaler 1-2 mio. kr. om året for halalcertifikater, og det er jo ikke en milliardindustri, som der ellers bliver henvist til i fremsættelsen af dette beslutningsforslag. Og med det beløb kan man jo umuligt aflønne alle imamer i Danmark eller opføre alle de moskéer, som hr. Morten Messerschmidt påstår ligger på hvert eneste gadehjørne.

Så vidt jeg ved, køber virksomheder halalcertificering, så de kan eksportere deres produkter til flest mulige lande i verden. Der er altså ikke tale om et såkaldt knæfald for islam i Danmark, men om ren og skær markedsøkonomi. Et forbud mod halalprodukter i offentlige institutioner her i Danmark kan umuliggøre dansk kødeksport til andre lande.

Desuden er det meste kød, der produceres her i Danmark, vel efterhånden halalslagtet. F.eks. er næsten al danskproduceret kylling halalslagtet. Skal vi så ikke længere servere kylling i offentlige institutioner? Er det dét, det her forslag går ud på? Eller skal vi ikke længere servere kød generelt? For i Enhedslisten er vi bestemt positivt indstillet over for at mindske køddagene generelt i vores institutioner eller i hvert fald give mulighed for et grønt alternativ. Så kan man også vælge det grønne alternativ til, hvis man ikke ønsker at spise halalslagtet kød.

Som beslutningsforslaget er fremsat, må jeg sige, at jeg synes, at argumenterne er tynde og et udtryk for ren og skær symbolpolitik, og kender jeg Dansk Folkeparti ret, var det heller ikke Enhedslistens opbakning, man havde regnet med at få til det her beslutningsforslag.

Kl. 16:06

Den fg. formand (Erling Bonnesen):

Mange tak. Fru Pia Kjærsgaard, værsgo.

Kl. 16:06

Pia Kjærsgaard (DF):

Jeg vil egentlig bare kvittere for, at Enhedslistens ordfører tog ord som erhvervsfremstød og sådan noget i sin mund. Jeg var sådan, nå, det kan man godt bruge i den her sammenhæng. Jeg kunne ikke lade være med at nævne det. Det gav et gib i os hernede.

Kl. 16:06

Den fg. formand (Erling Bonnesen):

Ordføreren.

Kl. 16:06

Rosa Lund (EL):

Jamen vi går i Enhedslisten meget ind for erhvervsfremstød, så det er da kun dejligt, at fru Pia Kjærsgaard har lagt mærke til det, selv om jeg kunne høre hende sidde og hviske med hr. Peter Kofod helt heroppe på talerstolen, mens jeg holdt min tale.

Kl. 16:06

Den fg. formand (Erling Bonnesen):

Fru Pia Kjærsgaard. Frafalder. Så siger vi mange tak til ordføreren. Der er ikke flere korte bemærkninger, og så går vi videre til Radikale Venstres ordfører, og det er hr. Christian Friis Bach. Værsgo.

Kl. 16:06

(Ordfører)

Christian Friis Bach (RV):

Tak for det. Jeg vil starte med en sjælden indrømmelse. Der er en del af forslaget, jeg godt kan lide, nemlig at de skal spise mindre kød i offentlige institutioner og mere plantebaseret kost, så vi kan styrke indsatsen mod klimaforandringerne. Men vi er imod beslutningsforslaget, for kød er kød, uanset hvordan det er slagtet, fordi vi ønsker at frisætte den offentlige sektor, fordi vi ikke vil overdænge den offentlige sektor med særkrav og regler, fordi vi stoler på, at de offentlige køkkener selv kan forvalte det og servere den mad, som dem, der spiser der, gerne vil have. Og forhåbentlig varieret, god mad og forhåbentlig med tiden mere plantebaseret mad. Så vi er imod beslutningsforslaget.

Jeg kan jo glæde mig over, at modstanden mod forslaget favner bredt, for jeg skal nemlig hilse fra Brigitte Klintskov Jerkel fra Det Konservative Folkeparti og fra fru Nanna Høyrup fra Alternativet og sige fra dem begge, at de også er imod.

Kl. 16:08

Den fg. formand (Erling Bonnesen):

Mange tak. Der er ikke nogen korte bemærkninger, så vi siger tak til ordføreren. Da der er blevet hilst fra Alternativets ordfører, går vi videre til Nye Borgerliges ordfører, og det hr. Kim Edberg Andersen.

Kl. 16:08

(Ordfører)

Kim Edberg Andersen (NB):

Undskyld, at jeg blev siddende, men det stod på skrift dernede, og jeg kunne forstå på Liberal Alliances ordfører, at vi fra Nye Borgerlige ikke er så gode til at læse, og vi er da frygtelig kede af, at vi tilsyneladende ikke er det. Det betyder jo så også, at livet nogle gange bliver noget nemmere, f.eks. når man ikke er nødt til at sætte sig ned og læse den tale fra Liberal Alliance, som er blevet skrevet ned. Men nok om det.

Vi synes jo, det er træls at forbyde ting – det synes vi – men det kan også være nødvendigt at forbyde ting. Og hvorfor kan man blive tvunget ud i at skulle forbyde ting? Jo, det kan man jo, fordi vi bor i et land, hvor vi som udgangspunkt så gerne vil gøre folk glade og helst ikke vil støde nogen, så derfor bøjer vi nakken, og når der så kommer overskrifter om, at man ikke kan få frikadeller og skinke i børnehaverne, så bøjer vi nakken og lukker øjnene for, at den måde, man afliver dyrene på ved halalslagtning, er ved at skære halsen over på dem, mens de er i live.

Det er jo en praksis, vi med glæde gik bort fra for mange år siden, for vi fandt dengang ud af, at man kunne skyde dyrene med en boltpistol, så de rent faktisk var hjernedøde, når man slagtede dem, og at det var meget mere humant. Men der er et eksporteventyr i at sælge kyllinger og oksekød, der bliver aflivet ved halsoverskæring, og det køber vi ind på. Der er penge at tjene på eksporten, men det betyder jo ikke, at vi som Folketing skal stikke hovedet i busken og lade være med at indse, at vi har en problemstilling, og at det her er et forbud, som giver mening, for det giver folk, der skal kigge ud over forsamlingen til bestyrelsesmødet i børnehaven, muligheden for at sige: Vi kan simpelt hen ikke servere halalkød; det kan ikke lade sig gøre, for det er forbudt.

Hvorfor skal det være forbudt? Det skal det, fordi vi ser, at halalcertificerede produkter skubber skinke og leverpostej ud til siden, fordi grise af gode grunde ikke kan være halalslagtet – eller det kan de godt, men de kan nok ikke få et certifikat, selv om de bliver det. Så heldigvis afliver vi da stadig væk grisene på en human måde. Det er det, vi bliver nødt til at snakke om herinde. Vi bliver nødt til at sige, at tiden måske er kommet til de her enkeltforbud. Vi havde debatten om tørklæder før, og nu har vi det om noget så simpelt som at forbyde halalcertificering – et forslag, der er født ud af en afmagt over, at man ikke bare kan få et frit valg. Hvorfor kan vi ikke få vores mad markeret med et stort tydeligt halalmærke, sådan at danskerne kan få et frit valg? Der er små mærker på noget af det, men det her er en afgift, det er en skat, der er udskrevet af en fremmed magt, hvilket vi her inde i Folketinget bare helt stiltiende synes er ti-fire og o.k. Det er helt vildt. Prøv lige at tænke det igennem. Det er en afgift, det er noget, som kun ministre skulle have lov til at pålægge. Vi køber den, vi æder den råt – det er halalslagtet, vi sælger mange kyllinger, det er fedt. Jamen så lad os få det markeret på produkterne. Så kunne man nemlig godt forbyde det, og hvis man gjorde det på den måde, kunne Danmarksdemokraterne også være med, kunne jeg forstå.

Selvfølgelig skal vi eksportere, men det her kan jo godt gøres på en måde, så vi samtidig i stedet for at bøje nakken retter os op og siger: Der er nogle mennesker, som kun vil spise dyr, der er blevet aflivet ved at få skåret halsen over, og fred være med det, men os, der har lyst til at spise noget, som ikke er blevet dræbt på den her makabre vis, skal også have muligheden for at vælge det fra.

I Nye Borgerlige støtter vi forslaget, selv om vi er meget imod forbud. Men vi mener som med forslaget om tørklæder, som vi behandlede lige før, at vi er kommet til et tidspunkt i Danmark, hvor det er o.k., at vi i Folketinget måske mander os op og siger fra og er stolte over at være danskere.

Så lad os få det markeret, så vi har et frit valg, og hvis ikke der er flertal for det – og det kan jeg høre at der ikke er – så håber vi, at vi kan få det forbudt. Vi er ikke glade for forbud, men vi indser, at det her er vigtigt. Nye Borgerlige støtter forslaget.

Kl. 16:12

Den fg. formand (Erling Bonnesen):

Tak for det. Der er ikke nogen korte bemærkninger. Tak til ordføreren. Så kan vi give ordet til ordføreren for forslagsstillerne, og det er fru Pia Kjærsgaard.

Kl. 16:13

(Ordfører for forslagsstillerne)

Pia Kjærsgaard (DF):

Tak for det. Først og fremmest tak til Nye Borgerlige, der som det eneste parti støtter forslaget. Det er ærgerligt, men måske alligevel ikke så uventet – men sådan er det. Jeg mener jo og Dansk Folkeparti mener, at det har betydning, om maden er halalslagtet eller ej. Det er ikke bare et spørgsmål om, at en eller anden har sagt en islamisk bøn over kødet, selv om det sådan set burde være grund nok til at fravælge det, men det betyder, at når vi i forskellige sammenhænge spiser halalslagtet mad, så støtter vi islamiseringen af Danmark. Ønsker man ikke det, skal man selvfølgelig kunne vælge halalslagtet mad fra i alle offentlige institutioner og ikke bare spise det, der er. Det skal derimod være det primære måltid, der ikke indeholder halalkød.

Ja, vi skal have det hele vendt på hovedet, og det er det, vi forsøger fra Dansk Folkepartis side med den her debat, så alle som udgangspunkt selvfølgelig ikke spiser halalslagtet mad i danske offentlige institutioner. Og har nogle et særskilt ønske om, at deres mad skal være halalslagtet, så må det være dem, der vælger det til, og ikke os andre, der bare skal acceptere det. For det er trods alt et absolut mindretal, der selv ønsker at spise halalslagtet mad.

Bare lige for at få det på det rene vil jeg sige, at vi allerhelst så, at det slet ikke skulle være muligt at servere halalslagtet kød i offentlige institutioner, for det offentlige skal ikke udbrede støtte til islam. Men vi anerkender, at der er et flertal i Folketinget, der ønsker, at der er den mulighed, og derfor mener vi, at det i det mindste må være muligt at fravælge halalslagtet kød for dem, der ikke ønsker det. Så der skal være en obligatorisk halalmærkning og en ret til at takke nej til, at ens mad er halalslagtet, når man på den ene eller den anden måde får kontakt med det offentlige. For det offentliges opgave er ikke at være med til at støtte islamiske foreninger, som efterfølgende arbejder for mere islamisme i Danmark.

Lad mig så bare lige her til sidst vende mig mod noget, som jeg har siddet og undret mig lidt over i den her debat. Ministeren sagde, at man ikke skulle have mærkninger af alt muligt. Jamen så må jeg bare sige, at går man i supermarkedet, er der økologiprodukter, der er mærket, og godt for det; der er vegetarmad og der er vegansk mad, som alt sammen er mærket. Når vi folketingsmedlemmer har sådan en lang dag, som vi har i dag, så skal vi jo helst holde sukkerindholdet i os lidt højt, så inde i sidelokalet til Folketingssalen står der nogle fine småkager, og nogle er faktisk også mærket som laktosefri og andre som glutenfri, og sådan er det hele vejen igennem. Der er masser af mærkninger, så hvorfor i alverden skulle man dog ikke i et supermarked kunne mærke, at noget bestemt kød er halalslagtet, og så kan kunderne vælge det fra.

Men det, det først og fremmest handler om, er, at man på hospitaler og i børnehaver, i alle offentlige institutioner, ikke partout skal servere halalslagtet kød. Hvad skal de mennesker, der siger, at det vil de ikke have, gøre? Man serverer kun halalslagtet kød på hospitaler, så vidt jeg ved, og der ligger syge mennesker, hvoraf mange ikke har mulighed for at sige fra. Jeg ved ikke, om det er sådan på alle hospitaler, men det er i hvert fald primært sådan. Det kan vi da få undersøgt, det ville være ret interessant at vide.

Men det er da forkert. Det er da forkert, at forældre skal slås i deres børns børnehaver og måske i nogle kredse og på børnenes bekostning blive lidt upopulære, hvis de siger: Mit barn skal ikke have halalslagtet kød til frokost eller til eftermiddagsmad i den her institution. Jeg forstår oprigtigt simpelt hen ikke, at Folketinget ikke kan støtte det her forslag – det gør jeg ikke.

Så lad os gå videre til den alvorlige del, og det er certificeringen, hvor man netop betaler en afgift til de islamiske trossamfund. Og ja, det går også til udlandet – det gør det – for man vil så gerne være god ved sig selv i erhvervsvirksomhederne. Det forstår jeg godt, og det skal man også være, men derfor er man meget optaget af det her. Man skal jo producere og sælge osv. Men det er helt urimeligt, når vi når dertil, at vi skal underlægges en anden tro, hvor vi desværre – og det er det, der sker – også med det her forslag bliver nødt til at gå ind og forbyde mere og mere. Men det gør vi på grund af islamismen, også i forhold til koranskoler og alle mulige andre ting. Det er sørgeligt, men et stort flertal i Folketinget har ønsket, at det skulle gå den vej. Det er trist, men det er sådan, det er, og så bliver man nødt til at modarbejde det, og det er det, vi gør med det her forslag. Tak.

Kl. 16:18

Den fg. formand (Erling Bonnesen):

Mange tak for det. Der er ikke nogen korte bemærkninger. Tak til ordføreren for forslagsstillerne.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Udlændinge- og Integrationsudvalget. Hvis ingen gør indsigelse, betragter jeg dette som vedtaget.

Det er vedtaget.

Skatteministeren skulle være på vej, så vi trækker tiden lidt.

Så skulle der være en melding på vej om, at skatteministeren er på vej trapperne, så vi venter et øjeblik.

Nu kom skatteministeren, og så kan vi tage fat på det næste punkt.

Det næste punkt på dagsordenen er:

6) 1. behandling af beslutningsforslag nr. B 70:

Forslag til folketingsbeslutning om nedsættelse af registreringsafgiften.

Af Peter Kofod (DF) m.fl.

(Fremsættelse 17.03.2023. Omtrykt).

Kl. 16:20

Den fg. formand (Erling Bonnesen):

Så er det allerførst, at vi spørger, om ordføreren ønsker at motivere. Det ser det ud til at man vil, og dermed giver jeg ordet til hr. Peter Kofod. Værsgo.

Kl. 16:21

Begrundelse

(Ordfører for forslagsstillerne)

Peter Kofod (DF):

Tak for det, formand. Jeg glæder mig utrolig meget til, at Folketinget i dag skal diskutere det her forslag. Jeg synes, det er et vigtigt forslag. Jeg tror, det er noget, der ligger mange mennesker på sinde, og hvis man har fulgt dansk politik de seneste år, vil man måske også undre sig over, at det er Dansk Folkeparti, der fremsætter netop det her beslutningsforslag.

Men vi synes, det er et væsentligt forslag. Vi synes, det er et forslag, der jo i virkeligheden handler om familiepolitik. For vi synes, at danske familier fortjener sikre, gode, grønne, fornuftige biler at køre i, når de skal transportere deres børn til fritidsaktiviteter eller i skole, og når de skal på arbejde eller på ferie. Det fortjener danskerne.

Med forslaget her vil vi tage et godt skridt på vejen til, at det ikke bliver nær så dyrt, som det er i dag, at købe en ny og sikker bil, og det er det, der er vores mål med det. Så det er vigtigt for mig at sige, at vi ikke betragter det her som et skattepolitisk forslag eller et transportpolitisk forslag; vi betragter det som et familiepolitisk forslag.

Jeg glæder mig til debatten, og jeg ser frem til ordførernes og ministerens tale. Tak.

Kl. 16:22

Den fg. formand (Erling Bonnesen):

Tak for det. Så er forhandlingen åben, og den første, som får ordet, er skatteministeren. Værsgo.

Kl. 16:22

Forhandling

Skatteministeren (Jeppe Bruus):

Tak for det. Jeg beklager meget, at jeg lige var en lille smule forsinket. Men tak for beslutningsforslaget fremsat af Dansk Folkeparti. Jeg synes ikke, der er grund til at undskylde, at det lige præcis er Dansk Folkeparti, der fremsætter det her gode beslutningsforslag. Det er jo sådan set kun glædeligt, at vi er mange partier i Folketinget, der er optaget af både at hjælpe de gode familier i det ganske land, men selvfølgelig også at tage vare på, at vi har en ordentlig bilpark.

Forslaget går som sagt ud på at hæve progressionsgrænsen i registreringsafgiften fra de nuværende 210.600 kr. til 500.000 kr.

Regeringen er enig i, at helt almindelige familier skal have råd til at købe en bil. Bilen er for mange familier helt afgørende for at kunne få en travl hverdag til at hænge sammen. Det kan jeg bekræfte som far til tre. Det er for de fleste svært at have en hverdag, hvis ikke man også har en bil – i hvert fald med en lille børnefamilie. Vi ser også stadig flere familier, der har en bil, og flere familier, der faktisk også anskaffer sig bil nummer to.

Samtidig skal vejtransporten selvfølgelig bidrage til at nedbringe CO2-udledningen i Danmark. Derfor vil vi i regeringen bl.a. undersøge muligheden for at øge ambitionerne for udbredelse af elbiler. Det skal ses i lyset af, at elbiler beskattes lempeligt, særlig frem til og med 2025, hvorefter registreringsafgiften indfases årligt.

Det er her værd at nævne, at elbilsalget er steget støt de seneste par år og aktuelt udgør næsten en tredjedel af alle nysolgte bilder i Danmark. Vi har rundet 130.000 elbiler på de danske veje. Det er 50.000 flere end for bare et år siden, og samtidig er bestanden af de konventionelle biler i løbet af det seneste år faldet med 65.000 biler. Omstilling til elbiler tager tid, bl.a. på grund af bilers lange levetid. Så selv om salget af elbiler har taget fart, ja, så kræver det altså langsigtede og forudselige beskatningsvilkår.

Herudover skal bilafgifterne tage hensyn til de samfundsøkonomiske omkostninger og statens finanser. En ændring af bilafgifterne vil således skulle afvejes i forhold til en række hensyn. Beregninger viser, at beslutningsforslaget om at forhøje den høje progressionsgrænse fra de nuværende 210.600 kr. til 500.000 kr. vil indebære et årligt finansieringsbehov på 1,5 mia. kr. frem mod 2025. Finansieringsbehovet vil stige markant frem mod 2030 som følge af de gældende indfasningsregler i registreringsafgiften for nul- og lavemissionsbiler og en forventet udbredelse af dem.

Det er et anseligt beløb, som der ikke rigtig er anvist finansiering til. Derudover vil det ikke kun være familiebiler, men særlig de dyreste biler, der vil få gavn af forslaget. Vi kan derfor fra regeringens side ikke støtte forslaget. Jeg vil dog, som det også fremgår af regeringsgrundlaget, se frem til at drøfte mulighederne for at øge ambitionerne for udbredelse af rene elbiler. Tak for ordet.

Kl. 16:25

Den fg. formand (Erling Bonnesen):

Mange tak for det. Der er en kort bemærkning fra hr. Peter Kofod.

Kl. 16:25

Peter Kofod (DF):

Tak for det, og tak til ministeren for talen, som jeg jo synes var god, fordi regeringen ikke bare lukkede døren og sagde: Det er et beslutningsforslag, så det gider vi slet ikke røre ved. Vi vil hellere sætte os ovre i ministerierne med vores flertal og så ellers gøre, hvad vi selv lyster.

Men jeg hørte jo noget anerkendelse af, at det var den rigtige vej at gå i forhold til den grønne omstilling osv. Så jeg synes, der var nogle positive tilkendegivelser.

Det, jeg vil spørge ministeren til – for jeg synes, det er lidt tyndt lige på det her område, hvis man læser regeringsgrundlaget – er, om regeringen egentlig har en målsætning for det her. Ministeren nævner jo selv det tidsmæssige perspektiv for afgifterne på elbilerne. Så det kunne godt være, at regeringen havde nogle ambitioner, der var større end de nuværende, på det her område. Kunne ministeren sige noget om det?

Kl. 16:26

Den fg. formand (Erling Bonnesen):

Ministeren.

Kl. 16:26

Skatteministeren (Jeppe Bruus):

Jeg elsker jo at blive spurgt til regeringens ambitioner på alle mulige områder, men også på det her område, for regeringen har jo faktisk tårnhøje ambitioner. Altså, en ting er, at vi havde gjort nogle af verdens mest ambitiøse klimamål endnu mere ambitiøse, også ved at fremrykke årstallet for, hvornår vi skal være helt klimaneutrale. Noget andet er, at vi helt konkret på det her område har haft en målsætning, en ambition, om at nå over 1 million elbiler i 2030. Det tror jeg faktisk vi når. Og vi har også skrevet ind og har en ambition om at ville se på, om vi kan nå endnu videre, også ved at bruge ny teknologi osv.

Så det er noget af det, vi kommer til at arbejde på, og jeg gør det meget gerne i et godt arbejdsfællesskab sammen med Dansk Folkeparti og hr. Peter Kofod.

Kl. 16:27

Den fg. formand (Erling Bonnesen):

Hr. Peter Kofod.

Kl. 16:27

Peter Kofod (DF):

Et arbejdsfællesskab er vel også det, man kalder regeringen, så der var måske lige tale om et lidt for tæt samarbejde. Men vi er selvfølgelig klar til at samarbejde.

Jeg synes jo, det er helt fint, at der er folk, der får en mulighed for at foretrække en elbil, hvis det er det behov, man har. Men der kan jo også være andre behov. Det er jo heller ikke sikkert, at teknologien er til, at alle måske vil foretrække eller vælge en elbil; det kunne også være en benzin-, diesel- eller hybridbil eller sikkert alt muligt andet.

Så min opfordring til regeringen er jo egentlig, at det der med el er fint, men måske skulle man også lige kigge på det andet, for der er nogle behov, det i hvert fald lige nu er svært at dække med el.

Kl. 16:27

Den fg. formand (Erling Bonnesen):

Ministeren.

Kl. 16:27

Skatteministeren (Jeppe Bruus):

Jeg er glad for, at ordføreren fangede min lille bemærkning med det smil, som også var hensigten med at sige det.

Men tilbage til det seriøse: Det er jo rigtigt, at der kan være nogle, for hvem det stadig væk kan være svært at have en elbil. Omvendt må man sige, at udbredelsen af elbiler og udbredelsen af infrastrukturen til elbiler går meget stærkere, måske også stærkere end det, man havde beregnet og forudset for bare få år siden. Og vi bevæger os jo hastigt mod en situation, hvor vi ikke skal diskutere, om det skal være en elbil eller en benzin- eller dieselbil, men hvor der jo ikke skal sælges nogen benzin- og dieselbiler, altså ikke bare i Danmark, men også på europæisk plan.

Kl. 16:28

Den fg. formand (Erling Bonnesen):

Så er det hr. Hans Kristian Skibby.

Kl. 16:28

Hans Kristian Skibby (DD):

Tak, hr. formand. Nu nævnte skatteministeren jo selv, at han var glad for, at regeringen har tårnhøje ambitioner. Der synes jeg måske så bare, jeg vil spørge ministeren, om en af de ambitioner, som er tårnhøje, også er den nye godskørselsafgift på 1,30 kr. pr. kørt kilometer med nødvendighedskørsel rundtomkring i Danmark. Altså, er det den type ambitioner, så vil vi gerne se lidt færre af dem i stedet for.

Jeg vil egentlig gerne spørge i forhold til det her med at få billigere og mere sikre biler på vejene i Danmark til privat kørsel. Anerkender ministeren ikke også, at der er en skæv dagsorden i forhold til det, altså i forhold til vores landdistrikter, hvor der bor 1 million danskere, som jo får længere mellem de lokale og regionale busafgange osv.? Der er jo mange, der faktisk har haft store problemer med at kunne blive koblet på den kollektive trafik.

Kl. 16:29

Den fg. formand (Erling Bonnesen):

Ministeren.

Kl. 16:29

Skatteministeren (Jeppe Bruus):

Jo, det er der bestemt. Det er også derfor, at det for mange mennesker ikke bare er et spørgsmål om, at det er lidt luksus at have en bil, men faktisk er hele forudsætningen for, at hverdagen kan hænge sammen. Der er jo også rigtig mange, der ligger og pendler ude i landdistrikterne og ganske langt. Det er også derfor, at skattereglerne sådan set er indrettet efter det. Så kan vi altid diskutere, hvor grænserne skal gå, men det tager man sådan set hensyn til.

Konkret i forhold til at gøre det billigere at købe en bil, man også kan ligge og pendle i, vil jeg sige, at det jo sådan set også er det, der er gjort med de aftaler, der er lavet, om registreringsafgiften. Vi kommer i en situation allerede nu, hvor man jo med en lang vej op til hovedvejene faktisk godt kan have en elbil og køre i den med den kapacitet, der er, fordi infrastrukturen er ved at være der. Men det betyder ikke, at den er der for alle. Og derfor er den indfasning, der er i gang, jo også en udfasning af benzin- og dieselbiler, men det skal jo hænge sammen med, at der selvfølgelig er en ladeinfrastruktur, så hverdagen kan hænge sammen.

Kl. 16:30

Den fg. formand (Erling Bonnesen):

Hr. Hans Kristian Skibby.

Kl. 16:30

Hans Kristian Skibby (DD):

Jo, men det sidste, som ministeren er inde på, er jo også noget, EU har sagt. Jeg tror, at det er i 2035, at der ikke bliver produceret flere diesel- og benzinbiler til salg i EU, så det kommer ligesom helt af sig selv, kan man sige.

Men jeg vil gerne lige være sikker på, hvad det er, ministeren siger i forhold til spørgsmålet om at tilvejebringe både bedre, billigere og mere sikre privatbiler til salg i Danmark, selvfølgelig meget gerne på el, men altså i forhold til at der netop er den her skævvridning, hvor vi kan se, at der er så mange danskere, som bliver holdt uden for den kollektive trafik, men alligevel skal vi tvinges til at betale til letbaner i Aarhus, Odense osv. Vores busser og nogle af vores togafgange fordamper lige så stille og roligt, og vi bliver mere og mere isolerede mange steder i Danmark.

Kl. 16:31

Den fg. formand (Erling Bonnesen):

Ministeren.

Kl. 16:31

Skatteministeren (Jeppe Bruus):

Så er jeg ikke sikker på, at jeg helt forstår spørgsmålet, for vi har jo sænket registreringsafgiften på elbiler, ikke? Og vi har arbejdet med at udbrede ladeinfrastrukturen. Vi har arbejdet med hybridbiler, som jo faktisk også er tænkt som fordelagtige hensyn til registreringsafgiften for dem, som har lidt langt, i en overgangsfase. Og det har primært været brugt af dem, der bor i landområderne og i provinsen, og som faktisk har haft mulighed for at købe en hybridbil og for manges vedkommende også købe en større og mere sikker bil, end de ellers ville have haft råd til, altså netop fordi registreringsafgiften har været lavere på hybridbilerne.

Kl. 16:31

Den fg. formand (Erling Bonnesen):

Så er det hr. Kim Edberg Andersen.

Kl. 16:31

Kim Edberg Andersen (NB):

Det var faktisk, fordi ministeren var inde og tale om de her høje registreringsafgifter, vi stadig væk har i Danmark. Ministeren siger jo rigtigt, at der er nogle, der bor i områder, hvor man har brug for en bil; det er en nødvendighed at have en bil, faktisk er det mange gange en nødvendighed at have to biler. Og så siger ministeren, at det er der taget højde for i skattelovgivningen, og jeg går ud fra, at ministeren mener befordringsfradraget.

Men så bliver jeg bare nødt til at sige, at selv om vi er arbejdsomme mennesker ude på landet, så laver vi også andet end at gå på arbejde, og det er jo kun der, vi får befordringsfradraget. For virkeligheden ude på landet er jo, at der er langt til alting. Der er langt til alting. Og hvis bilerne stadig væk bliver ved med at være dyre, hjælper det jo ikke noget, hvis jeg pendler på arbejde, men også skal bruge 40 km for at få ungerne til håndbold. Der er jo langt til alting på landet; der er ikke kun langt til arbejde. Og det er jo derfor, en nedsættelse af registreringsafgiften vil muliggøre en bedre bosætning og bedre livsvilkår for folk ude i de tyndt befolkede områder. Det er jo, fordi vi har langt til alting og ikke kun, når vi skal ind og på arbejde.

Så vil ministeren ikke godt lige forklare, om det kun var befordringsfradraget, han mente. For så tror jeg ikke, vi rammer målet helt.

Kl. 16:32

Den fg. formand (Erling Bonnesen):

Ministeren.

Kl. 16:32

Skatteministeren (Jeppe Bruus):

Nej, det var også registreringsafgiften.

Nu ved jeg fra vores seneste debat her i Folketingssalen, at ordføreren har købt en elbil, netop på grund af den lavere afgift, og det er sådan set et meget godt eksempel på, hvordan afgifter også virker. Det, at vi har haft de afgifter på elbiler, har jo også gjort, at folk har købt større biler og mere sikre biler, end man ellers ville have købt. For noget af det, vi kan se i købsmønstrene, er, at den pose penge, man har til en bil, bruger man fortsat, selv om det er en elbil. Men fordi der ikke er nogen afgift eller meget lavere afgifter, så køber man altså en større bil, og det er jo faktisk med til at sikre, at en familie sådan set kan få en bil, som er større og mere sikker, at køre i og med den infrastruktur, der er i dag, jo også i højere grad end for bare få år siden faktisk har mulighed for at have en elbil, selv om man bor lidt langt fra hovedvejene.

Kl. 16:33

Den fg. formand (Erling Bonnesen):

Hr. Kim Edberg Andersen.

Kl. 16:33

Kim Edberg Andersen (NB):

Nu er det jo, at jeg ikke er flov over at indrømme, at jeg synes, det er dejligt, når jeg kan slippe for at betale ekstra skat til en venstreorienteret regering. Så selvfølgelig udnytter jeg det, hvis ikke jeg skal betale registreringsafgift.

Men virkeligheden er jo, at man køber store elbiler, fordi rækkevidden ikke er der på de små til at bo ude på landet. Rækkevidden i de små er der ikke om vinteren, så derfor bliver vi nødt til at købe store. Så kan man selvfølgelig sige, at vi køber store biler, fordi det er det samme. Nej, det var det, der var muligheden.

Men vil ministeren ikke bare lige vende tilbage til det her med, om ministeren anerkender, at det er en problemstilling, at biler, også små biler, mellemstore biler, er en kæmpe udgift for folk på landet. Og anerkender ministeren samtidig, når vi nu – og det gør vi – i regionerne skærer på busruterne ad libitum, at vi har en problemstilling med at få vores unge ...

Kl. 16:34

Den fg. formand (Erling Bonnesen):

Ministeren.

Kl. 16:34

Skatteministeren (Jeppe Bruus):

Jeg anerkender, at registreringsafgiften og udgiften til en bil fylder rigtig meget i husholdningsbudgettet for mange. Og hvis man bor på landet, kan det for mange familier være nødvendigt at have to biler, og det er en stor belastning af ens husholdningsbudget.

Men jeg ved ikke helt, hvor debatten er på vej hen. For hvis det er et spørgsmål om, at det skal være billigere at købe en dieselbil eller en benzinbil, end det er i dag, så kan man sige, at det, vi arbejder henimod, jo faktisk er at udbrede en ladeinfrastruktur, der gør, at det for alle vil være attraktivt at købe en elbil. Og rækkevidden er jo hastigt på vej frem.

Men der er en overgangsperiode her. Det er bl.a. derfor, en del af svaret på de spørgsmål, der er her, også har været hybridbiler, hvor man har mulighed for at køre på el i det omfang, man kan, men ellers også at køre på en mere konventionel motor.

Kl. 16:35

Den fg. formand (Erling Bonnesen):

Tak for det. Så er der ikke flere korte bemærkninger. Så vi siger tak til ministeren og går i gang med ordførerrækken. Den første er Socialdemokraternes ordfører, og det er hr. Per Husted.

Kl. 16:35

(Ordfører)

Per Husted (S):

Tak for ordet. Og tak til Dansk Folkeparti for at komme med det forslag til folketingsbeslutning om nedsættelse af registreringsafgiften. Konkret er det en gradvis nedsættelse af registreringsafgiften for personbiler med en afgiftspligt op til 500.000 kr.

Der argumenteres ganske sympatisk for, at forslaget vil give flere råd til at købe en bil og nogle endda to. Jeg kunne høre på flere af ordførerne, at for os, der kommer fra lidt uden for de store byer, er det her med to biler jo nærmest en selvfølge. Det er svært at få en familie til at hænge sammen, hvis man ikke har to biler. Vi belønnes så af, at huspriserne til gengæld er væsentlig lavere, og det opvejer i høj grad hinanden.

Der bliver argumenteret for, at det vil øge mobiliteten. Der bliver argumenteret for, at det vil øge arbejdsudbuddet af den grund, og det er jo absolut nogle forhold, vi sympatiserer med i Socialdemokratiet, for det er netop der, vi har taget flere initiativer. Så det har vi absolut også fokus på.

Der, hvor kæden hopper lidt af, er, at forslaget ikke tager hensyn til den grønne omstilling, som vi i øjeblikket er i gang med. Forslagsstillerne argumenterer godt nok for, at det vil få bilejere til at udskifte ældre biler til mere miljøvenlige biler. Men vi får ikke nogen sikkerhed for, at det er de grønne biler, for det kan lige så godt være dieselbiler, benzinbiler. Vi vurderer, at der er behov for at trække den anden vej i vores afgiftssystem, og det gør det her forslag ikke. Så hvis vi skal lave ændringer i afgiftssystemet, bør det være i retning af at få flere til at vælge CO2-neutrale biler.

Forslaget vil også betyde et årligt finansieringsbehov op i nærheden af 1,5 mia. kr., som er beregnet af Skatteministeriet.

På baggrund af det støtter vi ikke beslutningsforslaget, men vi glæder os meget til de kommende år, hvor vi skal have nogle gode drøftelser af, hvordan vi øger ambitionerne for udbredelsen af rene elbiler og andre brændstoffer, som er CO2-neutrale. Tak for ordet.

Kl. 16:37

Den fg. formand (Erling Bonnesen):

Mange tak for det. Der er et par korte bemærkninger. Den første er fra hr. Kim Edberg Andersen.

Kl. 16:37

Kim Edberg Andersen (NB):

Tak for det. Jeg blev lige nødt til at spørge min medordfører her ved siden af mig, for vi var i tvivl om, hvornår elbiler bliver pålagt samme afgift som andre biler. Vi blev enige om, at det nok er omkring 2025, så det argument rammer i hvert fald muren i 2025.

Ordføreren er jo fra Mariager, og jeg sidder i regionsrådet i Nordjylland, og vi ved, at man i Mariager meget snart får rigtig svært ved at komme til gymnasiet, for vi var nemlig så dumme i Nordjylland at være klimabevidste, så det kostede os lige 50 pct. af busruterne, så vi har brug for bilen. Du og jeg i vores kommuner har brug for bilen – ja, vi har brug for to biler.

Jeg synes, det er et letkøbt argument at sige, at så er vores huse billigere. Det kan også være, at vores huse er billigere, fordi man ikke får lov til at låne pengene i banken, hvis man skal købe to biler og betale 200 pct. i afgift. Det kunne jo være, at vi skulle have lov til at få del i den der boligfest, som man har inde i byerne, hvor man køber et hus og ingenting laver og så går på pension med 8 mio. kr. på kontoen, fordi værdien af steget. Men ude hos os kan man stadig væk ikke låne, fordi vi stadig væk betaler fuld afgift for to biler hver tiende år.

Så vil ordføreren ikke bare lige forklare mig, hvordan man som ordfører fra landzonen kan være imod at nedsætte registreringsafgiften?

Kl. 16:38

Den fg. formand (Erling Bonnesen):

Ordføreren.

Kl. 16:38

Per Husted (S):

For lige at gøre det helt klart, så bor jeg ikke i Mariager, men tæt på. Men det skal ikke skille os ad – jeg bor i det område.

Det, som hr. Kim Edberg Andersen fremfører, ændrer jo faktisk ikke på det, for vi taler om biller på op til 500.000 kr., og med mit kendskab til priser på biler, så er det jo faktisk temmelig dyre biler, vi taler om, og jeg tror, at vi kan blive enige om, at vores transport jo ikke nødvendigvis kræver en bil i den størrelsesorden. Så det her forslag vil jo ikke ændre på det, da det ikke er den almindelige type bil, som man køber som anden bil, som det her rammer. Jeg går ud fra, at det er de færreste, der køber en bil til 500.000 kr., når de køber bil nummer to.

Kl. 16:39

Den fg. formand (Erling Bonnesen):

Hr. Kim Edberg Andersen.

Kl. 16:39

Kim Edberg Andersen (NB):

Som jeg forstår det, er det, fordi Dansk Folkeparti er kommet til en erkendelse af, at ganske almindelige familiebiler ligger i det spænd fra 200.000 kr. op til 500.000 kr. Så jeg er enig i, at hvis det havde været over 500.000 kr., så er der ikke mange børnefamilier, der ville have råd til det, når barnevognen også er betalt. Så ordføreren snakker udenom.

Jeg vil gerne høre ordføreren begrunde, hvorfor det er, at Socialdemokraterne, når ordføreren er fra Mariagerfjord Kommune – der skal man være meget inde i det for at vide, at det var det samme, jeg sagde før – kan være imod at nedsætte afgiften på biler.

Kl. 16:40

Den fg. formand (Erling Bonnesen):

Ordføreren.

Kl. 16:40

Per Husted (S):

Det er jo igen den her helhed, vi ser. Altså, vi har jo forskellige mål, vi gerne vil nå. Og vi har et mål om, at vi skal være CO2-neutrale i Danmark, og der er det her med biler jo en af de største udfordringer, vi har.

Jeg synes, man skal passe på med, at man ikke overdriver problemerne. Jeg synes, man skal passe på med uden for de større byer at tale sig for langt ned i et hul, for det er korrekt, at der er problemer med den offentlige transport, og det bliver aldrig løst på nogen tilfredsstillende måde – det kan man lige så godt nå til en erkendelse af – men inden for rammerne af, hvad biler koster, når man altså langt. Og det her forslag vil ikke løse problemet i forhold til den ekstra bil, man køber; den er for de fleste slet ikke oppe i det niveau.

Kl. 16:41

Den fg. formand (Erling Bonnesen):

Så er det hr. Peter Kofod.

Kl. 16:41

Peter Kofod (DF):

Nej, det kan godt være, at en ekstra bil ikke er oppe i det niveau for de fleste, og det er jo bl.a., fordi afgifterne er så høje. Men det, jeg egentlig ville spørge ordføreren om, er noget andet. Nu har ordføreren sikkert været til 1. maj for nylig ude sammen med lønmodtagerne og arbejderne, og jeg forstår egentlig ikke, at ordføreren ikke mener, at lønmodtagerne skal have lov til at købe en fed bil at køre på arbejde i eller en god bil til konen at køre på arbejde i. Jeg synes jo, det burde være målet for Socialdemokratiet og arbejderbevægelsen i dag bl.a. at sørge for, at når folk går på arbejde, så kan de gøre det på en god og sikker måde. Så jeg forstår ikke, at den socialdemokratiske ordfører ikke tager det her lidt mere positivt ned og stemmer for forslaget og selvfølgelig siger, at man gerne sammen med Dansk Folkeparti og andre vil arbejde for at sikre, at der kan komme bedre forhold på det her område for folk, der går på arbejde og har brug for en god bil at køre i.

Kl. 16:42

Den fg. formand (Erling Bonnesen):

Ordføreren.

Kl. 16:42

Per Husted (S):

Det er jo netop det, vi også er med til, ved at vi prioriterer den grønne omstilling og de grønne biler. Det er rigtigt, at biler koster noget i Danmark, men hvis jeg tager min egen familie, hvor vi har to biler, så er nummer to bil altså ikke en bil til det beløb. Det er en meget sikker bil, som i indkøbspris i sin tid kostede 104.000 kr., og som dengang havde nogle år på bagen. Så jeg ved ikke, om det er en Volvo V 70, som de hed – jeg ved ikke, om de bliver lavet mere – eller en tilsvarende type, man tænker på, for de ligger jo oppe i den prisklasse. Det ved jeg af erfaring, for dengang vi kunne tillade os at køre i dieselbiler, havde jeg selv en Volvo V 70, og jeg mindes stadig den her dejlige lyd, når jeg har accelererede i min dieselbil. Men det er bare ikke den tid mere.

Kl. 16:42

Den fg. formand (Erling Bonnesen):

Hr. Peter Kofod.

Kl. 16:42

Peter Kofod (DF):

Jeg mener stadig væk, at vi er i den tid, for jeg tror, der vil gå en rum tid, inden vi er færdige med at udfase den slags biler, men fred være med det. Så vil jeg spørge ordføreren: Hvad vil Socialdemokratiet gøre nu? Hvad er planen på det her område? For jeg går ud fra, at Socialdemokratiet har et eller andet i et partiprogram eller i en valgmanual, hvor man siger, hvad det er, man kæmper for. Så hvad kan I stille danskerne i udsigt på det her område?

Kl. 16:43

Den fg. formand (Erling Bonnesen):

Ordføreren.

Kl. 16:43

Per Husted (S):

Vi kan stille danskerne i udsigt, at vi vil lave en grøn omstilling, og at det er grønne elbiler, der sker afgiftsændringer for. Der synes jeg egentlig, at man lige skal kigge lidt på, at der, som skatteministeren orienterede om, bare det sidste år er blevet solgt 50.000 elbiler. Det havde vi slet ikke fantasi til at forestille os for 2 år siden. Vi ser, at udbyderne af elbiler konstant sætter priserne ned. Så der er alle tegn i sol og måne, og hvor man ellers kigger, på, at vi faktisk er ved at lave den grønne omstilling, og at der kommer nogle priser på biler, som er ganske fornuftige.

Kl. 16:44

Den fg. formand (Erling Bonnesen):

Mange tak for det. Der er ikke flere korte bemærkninger. Tak til ordføreren. Og vi kan gå videre til Venstres ordfører, og det er hr. Jan E. Jørgensen.

Kl. 16:44

(Ordfører)

Jan E. Jørgensen (V):

Tak for det. Jeg sad lige og regnede på det: Jeg har haft kørekort i 40 år, men kun bil i ca. 2 år. Og hvordan kan det lade sig gøre? Jo, før jeg fik bil – eller vi fik bil, skal jeg huske at sige; det er vores bil, ikke min bil – klarede vi os med en delebil. Jeg var en af de allerførste kunder i Hertz Delebilen her i København – så en firstmover – og det gik sådan set meget fint. Men så under corona, hvor man ikke rigtig kunne komme ud at rejse, besluttede vi os for at købe en bil – en elbil, naturligvis – og det har vi bestemt ikke fortrudt, for det er utrolig dejligt og praktisk med en bil.

Men i hovedstaden kan man godt klare sig uden en bil, og det gør to tredjedele af husstandene rent faktisk; de klarer sig med kollektiv transport, cykel osv. Men det er kun i hovedstaden, at man er så heldig, at man har kollektiv transport af høj klasse, metro, busser osv. Hvis man kommer bare til Danmarks næststørste by, Aarhus, er situationen straks en helt anden, og kommer man til endnu mindre byer, er det i praksis umuligt at klare sig uden en bil; den kollektive transport er meget begrænset, og det kan endda være svært at få en taxa. Så derfor er bilen nødvendig, hvis man skal have liv i hele Danmark, og det mener vi i Venstre at man skal.

Så derfor har vi stor sympati for forslaget fra Dansk Folkeparti. Måske er vi også lidt overraskede, for det er jo ikke det synspunkt, man altid har haft i partiet, men der er større glæde i Himmerige over én omvendt synder og alt det der, så det er rart med et forslag om registreringsafgiften fra Dansk Folkepartis side. Og vi har heller ikke ondt af, at nogle gerne vil købe en lidt større bil end de billige biler, som jo i dag kun betaler den lave registreringsafgift.

Når vi alligevel ikke kan støtte forslaget, på trods af at vi har stor sympati for det, skyldes det primært den omstilling af vognparken, som vi altså kigger ind i de kommende år. Vi skal have udfaset benzin- og dieselbiler, og vi skal have bilerne til at være nulemissionsbiler – det kan være elbiler, men det behøver ikke være elbiler – og derfor siger vi fra Venstres side, at hvis vi havde de her 1,5 mia. kr., som det cirka vil koste at gennemføre Dansk Folkepartis beslutningsforslag, så ville vi hellere bruge dem på de emissionsfri biler, så ville vi hellere bruge dem på at lade være med at udfase den lave registreringsafgift på elbiler, og vi ville måske også kunne overveje at sætte grænsen op for elbiler; det er jo kun op til de her ca. 450.000 kr., at man har afgiftsfri elbiler.

For det er altså vigtigt, at vi får omstillet bilparken, og som ministeren også var inde på: Der sker rigtig meget, det går rigtig stærkt, ladestrukturen bliver mere og mere fintmasket. Derfor kan vi ikke støtte Dansk Folkepartis beslutningsforslag – det er ikke, fordi vi ikke kan unde folk en bil, men vi synes, det bør være en elbil – men vi ser meget frem til forhandlinger og håber bestemt ikke, at Dansk Folkeparti kun interesseret er i en lavere registreringsafgift, hvis det kan omfatte alle biler, men at Dansk Folkeparti også kunne være interesseret i at indgå i de drøftelser, hvis vi udelukkende taler emissionsfri biler.

Kl. 16:47

Den fg. formand (Erling Bonnesen):

Tak for det. Der er et par korte bemærkninger, og den første er til hr. Peter Kofod.

Kl. 16:48

Peter Kofod (DF):

Tak for det, og tak for en god ordførertale. Jeg er rigtig glad for, at Venstre tager det, vi har foreslået i beslutningsforslaget, meget positivt ned, og det var jo ikke, fristes jeg til at sige, bare en afvisning, Venstre gav os; det var jo faktisk, synes jeg, en ret nuanceret håndsrækning til os.

Det, jeg gerne vil spørge ind til – for jeg kan selvfølgelig bekræfte, at vi jo gerne indgår i forhandlinger om det her på et tidspunkt – er den del, der handler om land og by, som ordføreren var inde på, og som jeg egentlig synes er meget relevant og måske også en lille smule overset i den her debat, altså land og by over for det her meget store ønske fra et bredt flertal i Folketinget om at investere i emissionsfri biler, som jo så praktisk talt for de flestes vedkommende vil være elbiler.

Altså, der kan godt være nogle forskellige behov, alt efter om man bor i en større by eller bor i et landområde, hvor afstandene er store, eller hvor man måske er vant til at trække en hestetrailer eller en trailer med haveaffald i, som kan betyde rigtig meget.

Så synes ordføreren ikke, at Venstre kunne nuancere det lidt og sige, at de lave afgifter både skal komme folk, der som ordføreren har brug for en elbil, men måske også folk, der bor uden for de større byer, og som stadig væk den dag i dag har brug for en dieseldrevet bil, til gavn?

Kl. 16:49

Den fg. formand (Erling Bonnesen):

Ordføreren.

Kl. 16:49

Jan E. Jørgensen (V):

Jeg anerkender ikke helt præmissen, for der er altså sket utrolig meget på elbilmarkedet bare inden for de seneste 1-2 år. Der er sket utrolig meget. Altså, opladningstiden bliver kortere og kortere, der kommer flere og flere lynladere, og den rækkevidde, som bilerne kan køre inden for, bliver større og større – og det er ikke kun om sommeren uden at have tændt klimaanlægget og uden at have tændt bilradioen, og hvor man holder sig på 80 km/t. og alle de her ting.

De kører længere og længere på, jeg havde nær sagt literen. De kører længere og længere på en opladning, og derfor er det problem, som jeg anerkender – altså, selvfølgelig er der forskel på, om man har et dagligt kørselsbehov på et par 100 km, eller om man har et, der måske kun er på 10 km; det anerkender jeg – altså efterhånden ved at være fortid.

De nye elbiler kan køre 400, 500, 600 km på en opladning, og der er det trods alt min påstand, at det er de færreste, der har så stort et kørselsbehov på daglig basis. Vi skal ikke købe bil efter en skiferie til Østrig; vi skal købe bil efter det daglige behov.

Kl. 16:50

Den fg. formand (Erling Bonnesen):

Hr. Peter Kofod? Man frafalder. Så er det hr. Kim Edberg Andersen.

Kl. 16:50

Kim Edberg Andersen (NB):

Tak for det. Det er jo svært at se på hr. Jan E. Jørgensen, at han kun har haft bil i et par år, og det er, fordi hr. Jan E. Jørgensen kommer fra en anden virkelighed, end jeg gør. For jeg har ikke haft muligheden for at undvære en bil, siden jeg var 18 år, for så kunne jeg ikke have et job, jeg kunne nærmest ikke komme i skole, altså, man kan ikke fungere. Og det kan godt være, at elbilerne nu kommer lidt efter det. Men der er lang tid til, at de simpelt hen har den energikapacitet, der skal til, når man skal hen efter en halv gris inde ved naboen, som vi gør det ude på landet, fordi vi ikke læser bøger.

Virkeligheden er bare, hr. Jan E. Jørgensen, at jeg er blevet en kæmpe tilhænger af metroen, efter at jeg er kommet til København, for det fungerer her. Og jeg kunne faktisk også godt tilbyde hr. Jan E. Jørgensen, at der, hvis vi bare lavede sådan en i alle vores byer, så slet ikke var brug for det her. Men virkeligheden er bare, at vi ude på landet står i en situation, hvor vi nu er bange for eller vi nok realistisk set ser ind i, at der overhovedet ikke er offentlig transport, og at vi måske så skal til at have fire biler, hvis vores to døtre skal til gymnasiet. For de skal også pendle på tværs.

Er hr. Jan E. Jørgensen enig i, at registreringsafgiften kan ramme skævt i Danmark?

Kl. 16:51

Den fg. formand (Erling Bonnesen):

Ordføreren.

Kl. 16:51

Jan E. Jørgensen (V):

Jeg vil gerne undskylde, at min tale åbenbart var så kedelig, at Nye Borgerliges ordfører faldt i søvn efter starten. For det, jeg sagde, og det, jeg adresserede, var jo lige præcis, at behovene i forskellige dele af Danmark er forskellige, at jeg er enormt privilegeret ved at have et fintmasket kollektivt transportnet som metro osv., men at det ikke er sådan uden for København.

Det var lige præcis det, jeg sagde, og det er jo rigtig ærgerligt, at Nye Borgerliges ordfører ikke hørte min tale, at han kun lige fik fat på starten. Men jeg kan fortælle, at man kan gå ind og se den efterfølgende, og at man så der kan læse, hvad jeg sagde. For jeg anerkender til fulde den problemstilling, der rejser sig om, at der er kæmpe forskelle på, hvordan man har behov for en bil, altså afhængigt af, om man bor i hovedstaden, eller om man bor et andet sted.

Kl. 16:52

Den fg. formand (Erling Bonnesen):

Hr. Kim Edberg Andersen.

Kl. 16:52

Kim Edberg Andersen (NB):

Men jeg hørte faktisk godt hele hr. Jan E. Jørgensens tale, og jeg hørte også, at han anerkendte det, og så hørte jeg, at han sagde, at vi skulle skifte til el. Og problemstillingen med el er jo dybest set, at det godt kan være, at lynladestandere lyder rigtig godt, men de er altså ikke ude i de tyndt befolkede områder. Der er det på en god dag ca. 50 kW og ellers meget mere realistisk 22 kW, og derhjemme har du 11 kW til to elbiler eller fire elbiler, afhængigt af, hvad dit kørselsbehov er. Og virkeligheden er, at du ikke engang kan trække så mange ampere ind i vores bygninger derude, hvis du ikke bor på et landbrug.

Så det er altså derfor, jeg siger, at der er nogle problemstillinger, og grunden til, at man bliver nødt til at snakke registreringsafgiften nedsat for alle typer biler, er dybest set, at vi slet ikke er der. Når vi er der, er det fint, men vi er der ikke, og vi når ikke derhen, hverken til 2025 eller 2030.

Kl. 16:53

Den fg. formand (Erling Bonnesen):

Så er det ordføreren.

Kl. 16:53

Jan E. Jørgensen (V):

Nej, men jeg kender alt til udbredelsen af både lynladestandere og almindelige ladestandere, og man har jo den kæmpe fordel, når man så bor på landet, frem for hvis man bor i en etageejendom, at man jo der kan have en ladestation i sin egen indkørsel. Den mulighed har man jo ikke, hvis man bor i en lejlighed. Så der er fordele ved at bo på landet, og der er ulemper ved at bo på landet, og der er fordele ved at bo i byen, og der er ulemper ved at bo i byen, og det er der også, når vi taler elbiler.

Men vi skal jo have hele Danmark med. Altså, det nytter jo ikke, at man kun drøner rundt i en elbil i København, men at vi ikke får det udbredt til resten af landet. Så kommer vi jo slet ikke i mål med vores klimamål og vores udledningsmål osv. Så derfor skal vi jo have hele Danmark med på elbilsbølgen.

Kl. 16:54

Den fg. formand (Erling Bonnesen):

Tak for det. Der er ikke flere korte bemærkninger. Tak til ordføreren, og vi kan gå videre til Moderaternes ordfører, og det er hr. Mohammad Rona.

Kl. 16:54

(Ordfører)

Mohammad Rona (M):

Tak for det. Vi kommer vidt omkring i forhold til debatten her. Det er dyrt at købe bil i Danmark – det er det – vi har en af verdens højeste registreringsafgifter. Jeg tror faktisk, man på et tidspunkt sagde, at hvis du køber en bil, køber du tre biler. Du køber to til staten og en til dig selv.

Med beslutningsforslaget ønsker forslagsstillerne at nedsætte registreringsafgiften for personbiler, så det bliver billigere at registrere en ny personbil. Vi har nu rundet 130.000 elbiler på de danske veje. Det er 50.000 flere end for bare et år siden. Ud over det er antallet af konventionelle biler i løbet af de seneste år faldet med 65.000. Danskerne har virkelig fået øjnene op for elbiler. Det er positivt, og jeg er faktisk grundlæggende enig i, at danskerne, familierne, dem ude på landet – jeg kommer selv fra Nordjylland – skal have råd til en ordentlig og sikker familiebil. Det anerkender jeg fuldt ud.

Når det så er sagt, kræver det jo selvfølgelig også, at vi har en grundig og velovervejet finansiering. Så i den forbindelse bakker Moderaterne ikke op om forslaget. Tak.

Kl. 16:55

Den fg. formand (Bjarne Laustsen):

Tak. Der kom lige hr. Peter Kofod for en kort bemærkning. Hr. Peter Kofod, Dansk Folkeparti. Værsgo.

Kl. 16:55

Peter Kofod (DF):

Tak for talen, og tak for den positive modtagelse af forslaget. Jeg skal bare lige forstå det her helt rigtigt: Så Moderaterne er enige i forslaget, men det er bare finansieringen, man har noget imod. Er det sådan, jeg skal forstå det? For så kan vi jo arbejde på finansieringsdelen.

Kl. 16:56

Den fg. formand (Bjarne Laustsen):

Værsgo, ordføreren.

Kl. 16:56

Mohammad Rona (M):

Tak. Vi er sådan set enige i, at danskerne skal have råd til en ordentlig og sikker familiebil. Jeg synes da hellere, at vi skulle sætte os ned og prøve at snakke om, om vi ikke skulle se, om ikke vi kunne gøre det bedre i forhold til elbiler, og hvordan vi kan få det til at blive mere attraktivt, også i forhold til de lånemuligheder, der kunne være i bankerne. Så det her er en håndsrækning ud til Dansk Folkeparti, og det synes jeg faktisk vi skal arbejde videre med.

Kl. 16:56

Den fg. formand (Bjarne Laustsen):

Så er det hr. Peter Kofod fra Dansk Folkeparti.

Kl. 16:56

Peter Kofod (DF):

Regeringen ringer bare! I har jo flertal i regeringen. I har jo de 90 mandater, der skal til for at kunne få flertal i Folketingssalen, så I ringer bare. Hvis I vil noget på det her, stiller Dansk Folkeparti gerne op til en forhandling.

Kl. 16:56

Den fg. formand (Bjarne Laustsen):

Værsgo til ordføreren.

Kl. 16:56

Mohammad Rona (M):

Tak. Som jeg også sagde i talen, synes jeg, det langt hen ad vejen er et godt forslag – et rigtig godt forslag. Så derfor kan det godt være, at jeg  ringer til hr. Peter Kofod på et tidspunkt.

Kl. 16:57

Den fg. formand (Bjarne Laustsen):

Ja tak. Så er det hr. Kim Edberg Andersen fra Nye Borgerlige. Værsgo.

Kl. 16:57

Kim Edberg Andersen (NB):

Det virker sødt, når I vil ringe til hinanden. Det er dejligt. Hr. Mohammad Rona er jo fra Nordjylland, og jeg går ud fra, hr. Mohammad Rona modsat hr. Jan E. Jørgensen ved, vi også har etageejendomme i Nordjylland; vi har faktisk byer, der er så store, at vi har det.

Så den problematik, jeg opridsede, i forhold til elbilerne og deres funktionalitet i Nordjylland, især med den problemstilling, der er derude, med, at de regionale busruter – især øst-vest-ruterne væk fra motorvejen – bliver sparet væk, gør jo, at vi har en landsdel der og sikkert flere landsdele, hvor de nu også har behov for mere end to biler. De har behov for bil nr. 3 og nr. 4, hvis ikke deres unge mennesker skal flytte derfra til København og ikke komme tilbage, sådan at vi rigtig kan få affolket yderområderne.

Er hr. Mohammad Rona enig i, at uanset hvor glad man er for elbiler, er virkeligheden bare, at hverken ladenet eller kapaciteten på dem lige nu er der, hvor det giver mening at differentiere det her, sådan at det kun gælder elbiler, og at der altså er en idé i, at det er registreringsafgift på alle biler, vi italesætter?

Kl. 16:58

Den fg. formand (Bjarne Laustsen):

Værsgo til ordføreren.

Kl. 16:58

Mohammad Rona (M):

Tak. Jeg kan jo afsløre, at jeg er en af dem, der har to biler – en diesel- og en benzinbil – og jeg bor faktisk i Aalborg. Så jeg anerkender præmissen i forhold til det, som hr. Kim Edberg Andersen fortæller. Jeg er også en af dem, der har valgt ikke at købe en elbil endnu, fordi infrastrukturen i Nordjylland faktisk ikke er så god, og det håber jeg virkelig der sker noget i forhold til.

Men når jeg snakker med FDM, kan jeg høre, at de i hvert fald er nogle af dem, der er meget positive, i forhold til at infrastrukturen også i Nordjylland bliver bedre de kommende år, og det synes jeg vi skal satse på.

Kl. 16:58

Den fg. formand (Bjarne Laustsen):

Tak. Hr. Kim Edberg Andersen fra Nye Borgerlige.

Kl. 16:58

Kim Edberg Andersen (NB):

Der er jo ikke noget som fugle på taget, men det er bare ikke der, man har lyst til at bruge 250.000 kr. på en bil, hvis det er fugle på taget, altså at du, hvis du bor i Aabybro, ikke ved, om du så lige pludselig ikke får den ladestruktur, og så kan du rent faktisk ikke komme frem og tilbage på arbejde. Der er altså langt at cykle i en rickshawcykel – det er der bare.

Det var det, jeg mente. Det er bare det, jeg forsøger at sige: Virkeligheden er ikke der endnu, og derfor bliver vi nødt til helt at anerkende det. Jeg har også en dieselbil. Hvis jeg skal køre nedenom herhen i min elbil, skal jeg lade to gange eller noget undervejs. Der kunne jeg have taget dieselbilen og kørt hele vejen. Så vi er der ikke endnu; det er de her fugle på taget.

Registreringsafgift og nedsættelse af den er for at hjælpe danske familier primært uden for byerne. Er Moderaterne virkelig imod det?

Kl. 16:59

Den fg. formand (Bjarne Laustsen):

Tak – og jeg skal lige gøre opmærksom på, at vi ikke bruger direkte tiltale, men værsgo til ordføreren.

Kl. 16:59

Mohammad Rona (M):

Det er i orden, tak. Det er okay i forhold til hr. Kim Edberg Andersen. Ej, jeg synes ikke, det er fugle på taget, når FDM går ud og siger, at infrastrukturen på elstandere rundt i hele landet bliver markant forbedret hen over de kommende år.

Det er ikke fugle på taget. Det er fakta, og det synes jeg vi skal høre efter. Så er jeg jo selvfølgelig med på, at der fra landsdel til landsdel er, hvad kan man sige, forskellige strukturer. Men det er ikke fugle på taget. Det er fakta.

Kl. 17:00

Den fg. formand (Bjarne Laustsen):

Vi siger tak til Mohammad Rona fra Moderaterne. Og så er det Sigurd Agersnap fra SF som ordfører. Værsgo.

Kl. 17:00

(Ordfører)

Sigurd Agersnap (SF):

Tak for ordet, formand. I 2000 var der 1,8 millioner biler på de danske veje, og i 2023 har vi 2,8 millioner personbiler på vejene. Det er en stigning på mere end 45 pct. Mere end 6 ud af 10  familier ejer en bil, og mere end 17 pct. af familierne ejer to eller flere biler. I myldretiden sidder vi 1,08 personer pr. bil, og i gennemsnit bruger vi kun lige under 1,5 af personbilernes 5 sæder. Og så spilder vi ifølge DI Transport 20 mia. kr. årligt på at holde i kø.

Biler fylder ikke kun i og omkring vores byer, de fylder på vejnettet over hele landet, og de skaber trængsel, støj, luftforurening, ulykker og slitage på vejene. Derfor er Det Økonomiske Råd i en rapport fra 2021 også kommet frem til, at privatbilismen er underbeskattet. Når man tager det hele med, er omkostningerne for samfundet langt større end beskatningen. Det betyder jo ikke, at vi helt kan afskaffe biler og undgå at have biler i et samfund – selvfølgelig kan vi ikke det – men det betyder, at vi nok ikke skal sænke beskatningen på biler.

For i SF er vi ikke fuldstændig modstandere af at sænke registreringsafgiften, som der her foreslås, men vi er modstandere af at sænke den samlede beskatning af bilismen. Vi vil gerne omlægge registreringsafgiften, så den er grøn. Det er man på vej til, men vi vil gerne gøre det endnu mere. Og så har vi i SF i mange år også foreslået et roadpricingsystem, så man betaler lidt mindre ved anskaffelsen af bilen, bl.a. i forbindelse med registreringsafgiften, men mere, når man bruger bilen. Det er jo, når man bruger bilen, at man udleder CO2, at man skaber støj, at man forurener luften. Det ville leve bedre op til det princip, som vi synes er fornuftigt, nemlig at vi beskatter forureningen direkte og ikke indirekte gennem en registreringsafgift.

Så bliver der snakket en del i debatten her om, om man kan komme rundt i hele landet, om man kan komme rundt uden bil. Det er rigtigt, at der er problemer i visse dele af landet, men bilerne er bare ikke den eneste løsning, og de er heller ikke altid løsningen. Noget af det, der skal til, er, at vi styrker forholdene for cyklisme, også for elcykler, og at vi styrker den kollektive transport. Er man under 18 år, er løsningen på manglende mobilitet ikke flere eller billigere biler; det er en bedre kollektiv transport eller bedre forhold for andre transportformer som cyklismen.

SF kan derfor ikke støtte beslutningsforslaget, som lægger op til at sænke den samlede skat på biltrafik – en beskatning, som mange af landets førende økonomer betegner som en underbeskatning. Det her er en lettelse af registreringsafgiften på 2 mio. kr., og samtidig står der noget tørt i beslutningsforslaget, at det forventer man at finansiere ved at bruge færre penge på udlændinge, og det kan vi heller ikke støtte. SF kan derfor ikke støtte beslutningsforslaget.

Kl. 17:03

Den fg. formand (Bjarne Laustsen):

Tak for det. Der er lige en kort bemærkning til hr. Peter Kofod fra Dansk Folkeparti. Værsgo.

Kl. 17:03

Peter Kofod (DF):

Tak for det. Det er jo lidt mageløst at høre, at man, når der er en beskatning på 150 pct., så kan sige, at det godt nok er en lav beskatning. Jeg synes, det er en meget høj beskatning, når man betaler 150 pct. i skat for noget.

Men det, der egentlig får mig til at tage ordet, er jo, at jeg synes, at ordførerens argumenter sådan set ikke retter sig så meget mod det konkrete forslag, men snarere mod, at vi har brug for nogle bedre veje. Og Danmark fortjener nogle bedre veje. Danskerne fortjener nogle bedre veje, som er gode at køre på, som er sikre at køre på, og hvor man kommer hurtigt frem.

Så burde ambitionen ikke være at skabe noget bedre infrastruktur i stedet for bare at tale imod det her forslag?

Kl. 17:04

Den fg. formand (Bjarne Laustsen):

Værsgo til ordføreren.

Kl. 17:04

Sigurd Agersnap (SF):

Det er jo, fordi det i forslaget står fremført, som om det forbedrer mobiliteten, hvis man sænker registreringsafgiften, det mener jeg ikke det gør, for det, der er flaskehalsen, er netop infrastrukturen. Jeg mener, at vi gerne skal investere i en bedre infrastruktur. Den udfordring, der er, hvis man investerer i infrastrukturen omkring byerne, er jo, at vi ser flere og flere biler, og derfor har man ikke pladsen til at udvide vejnettet.

Så når man kigger omkring de store byer, er løsningen det kollektive, men når man kigger rundtomkring i landet, hvor der ikke er samme trængselsproblemer, så kan det godt være, at man også skal kigge på at forbedre vejnettet, for for den sidste kørte kilometer er det at have et ordentligt vejnet jo afgørende.

Kl. 17:04

Den fg. formand (Bjarne Laustsen):

Hr. Peter Kofod, Dansk Folkeparti.

Kl. 17:04

Peter Kofod (DF):

Vi har jo nogle meget forskellige behov i Danmark, for når jeg er i København og passer mit arbejde, så kan jeg godt tage metroen, for det er det hurtigste og, synes jeg, det mest attraktive transporttilbud, der er, men når jeg er hjemme i Sønderjylland, vil jeg ikke stå og vente på bussen, altså, så når jeg jo at blive gammel i mellemtiden og få grå hår, før den kommer, for der er det vejene, der gælder, det er privatbilisme; det er den måde, man kommer frem på, hvis man ellers vil frem. Så vores behov er jo forskellige.

Så det, jeg vel egentlig sporer mig ind på, er, at det jo i virkeligheden er meget forskelligt, hvad vi har brug for, men jeg synes jo, at det her særlig er en håndsrækning til de mange familier, der bor i den del af landet, hvor man ikke bare kan tage en metro eller en bus, men hvor man faktisk har brug for en bil til at komme frem og få en hverdag til at hænge sammen. Hvorfor vil SF fastholde, at de her mennesker skal betale 150 pct. i skat for at få den mulighed?

Kl. 17:05

Den fg. formand (Bjarne Laustsen):

Værsgo til ordføreren.

Kl. 17:05

Sigurd Agersnap (SF):

Det vil vi jo, fordi det at sænke registreringsafgiften ikke er den eneste løsning for at forbedre mobiliteten rundtomkring i landet. Det er en ret dyr løsning, som gør, at dem, der måske i forvejen havde tænkt sig at købe en bil, kan gøre det lidt billigere, og at nogle få, som ellers ikke havde råd til det, vil kunne købe en bil.

Det, som jo også er afgørende, er, at man investerer i den kollektive transport, og der ser vi jo ret store forskelle på tværs af landet. Det er jo også noget af det, spørgeren italesætter, altså at man har bedre kollektiv transport i f.eks. Københavnsområdet, end man har i Sønderjylland. Og det er et helt rigtigt problem, at der er for dårlige kollektive løsninger, når man kommer lidt uden for de store byer.

Kl. 17:06

Den fg. formand (Bjarne Laustsen):

Tak til hr. Sigurd Agersnap. Der er ikke flere korte bemærkninger. Så skal jeg give ordet til hr. Hans Kristian Skibby fra Danmarksdemokraterne. Værsgo.

Kl. 17:06

(Ordfører)

Hans Kristian Skibby (DD):

Tak. Jamen Danmarksdemokraterne vil gerne takke Dansk Folkeparti for, at vi får mulighed for i dag ikke bare at debattere, hvor stor en registreringsafgift der skal være i Danmark, som vi så sandelig har diskuteret rigtig mange gange i Folketinget, men også at man i det hele taget går ind og kigger lidt på, hvordan det foregår med den mobilitet, der er i Danmark. Er det egentlig nogle gode vilkår, vi byder de folk, der vælger ikke at bo i Aarhus, Odense og København og andre lidt større byer, hvor der både er Cityring, metro og letbaner, som i øvrigt har svært ved at køre, og alt muligt andet? Der er faktisk stor diskrepans i forhold til det. Så det vil vi fra Danmarksdemokraternes side gerne kvittere for.

Vi er egentlig ikke et parti, der er imod, at vi får taget et favntag med registreringsafgifterne i Danmark. Vi kan jo se, at hvis man sammenligner registreringsafgiften i vores nabolande med den danske registreringsafgift – lande, vi typisk sammenligner os med, det kan være Sverige, det kan være England, eller det kan være andre lande – er den nogle steder decideret 0 pct., mens det andre steder måske er 50 pct., men der er ikke ret mange lande, der har en registreringsafgift på de 150 pct. Så det vil være en rigtig god indsats, hvis vi kunne komme i mål med en trappemodel eller en eller anden form for reduktion af registreringsafgifterne her i Danmark.

Det ville også gøre noget i forhold til den dyrebare mobilitet, som virkelig mange danskere oplever i deres dagligdag. Og det er ikke dem, der måske lige bor herinde, men det er den million danskere, der vælger at bo i mindre byer eller decideret ude på landet. Og der er privatbilismen altså den eneste faktor, der nytter det ikke noget at råbe cykelsti eller letbane eller metro, der er det altså privatbilisme, uanset om man kan lide det eller ej. Det er den eneste gængse form, hvis man ønsker at passe sit arbejde eller sin undervisning. Så sådan er det. Og det vil Danmarksdemokraterne også forfægte til hver en tid.

Grunden til, at vi så ikke umiddelbart kan støtte selve forslaget, er, at der ikke bliver taget et favntag med den konkrete finansiering af afgiftsnedsættelsen, og der skal vi altså et spadestik dybere, hvis Danmarksdemokraterne skal være med. Der skal vi ind og finde helt nøgterne, målbare, præcise finansieringer af en eventuel sænkelse af den samlede registreringsafgift. Kan man komme i mål med det i en finanslov, eller kan man komme det gennem en politisk aftale med en række af partierne her på Christiansborg, har vi egentlig ikke noget problem med at være med til at give det et rigtig godt forsøg. Vi synes faktisk, det ville være det allervigtigste. Så kan man selvfølgelig, som forslagsstillerne også har begrundet deres beslutningsforslag med, også glæde sig over, at man måske får åbnet for en god proces og en proces, hvor man kan få gjort noget ved det, også i virkelighedens verden, selv om man så ikke får selve beslutningsforslaget vedtaget.

Så lad os komme i gang med nogle forhandlinger, lad os komme i gang med en forbedret mobilitet i Danmark, men lad os også gøre det på et vedvarende finansieret grundlag. Det håber Danmarksdemokraterne bliver til virkelighed. Tak.

Kl. 17:09

Den fg. formand (Bjarne Laustsen):

Tak. Der er lige en kort bemærkning fra hr. Peter Kofod fra Dansk Folkeparti.

Kl. 17:09

Peter Kofod (DF):

Tak for det. Jeg er jo glad for, at Danmarksdemokraterne anerkender den problemstilling, der er mellem by og land, for de fleste danskere bor jo faktisk i landområderne eller i mindre byer, og jeg kan da godt løfte sløret for, at der nok ikke kommer nogen og vil bygge en metro i den by, jeg bor i, som er en by i Sønderjylland. Det skal vi nok ikke forvente. Vi skal heller ikke forvente, at der er busser og tog i døgndrift til at transportere os rundt. Så der er privatbilismen selvfølgelig vejen frem.

Jeg undrer mig også lidt over Danmarksdemokraternes kommentar om finansieringen, for det kommer da bag på mig, at Danmarksdemokraterne ikke slår til her og siger: Yes. Vi er klar til at hjælpe Dansk Folkeparti med at give den én på goddagen i forhold til at begrænse de meget, meget høje udgifter, Danmark og danskerne har til uønsket indvandring fra islamiske lande. Hvorfor er det, hr. Hans Kristian Skibby, at vi ikke giver hinanden håndslag på i dag i Folketingssalen, at det vil vi da sørge for? Vi vil give danskerne et bedre liv med billigere biler, og så vil vi skære udgifterne ned på indvandring. Det lyder da egentlig som et tilbud, jeg egentlig havde forventet at Danmarksdemokraterne sagde top til.

Kl. 17:10

Den fg. formand (Bjarne Laustsen):

Værsgo til ordføreren.

Kl. 17:10

Hans Kristian Skibby (DD):

Så er jeg jo ked af ikke at kunne opfylde de forventninger, som hr. Peter Kofod åbenbart har til andre partiers politik, men vores politik er ikke baseret på hverken krykker eller rollatorer fra andre partier. Den er altså baseret på kroner og øre, og det betyder, at pengepungen skal passe. Det er også derfor, at vi har gjort meget ud af at vise imødekommenhed ved at komme med vores eget finanslovsudspil, som er noget jeg ved Dansk Folkeparti jo sådan set aldrig rigtig har formået at gøre i 27 år. Så vi er nogle forskellige steder i forhold til den del af det. Vi har en anden tilgang til den økonomiske platform, men det gør jo ikke, at vi ikke kan blive enige om indholdet i det. Vi siger bare, at det skal være en bæredygtig, vedvarende finansiering, og det er det ikke, når vi bygger det på luftsteg og vindfrikadeller.

Kl. 17:11

Den fg. formand (Bjarne Laustsen):

Værsgo til hr. Peter Kofod fra Dansk Folkeparti for en yderligere kort bemærkning.

Kl. 17:11

Peter Kofod (DF):

Er det luftsteg og vindfrikadeller, at man vil skære 2 mia. kr. på nogle udgifter til ikkevestlig indvandring, der samlet set udgør over 30 mia. kr. om året? Er det ifølge Danmarksdemokraterne luftsteg og vindfrikadeller?

Kl. 17:12

Den fg. formand (Bjarne Laustsen):

Værsgo til ordføreren.

Kl. 17:12

Hans Kristian Skibby (DD):

Ja, det er det faktisk. Ikke desto mindre har Dansk Folkeparti jo været i stand til at bruge de samme penge rigtig mange gange. Vi oplevede jo i valgkampen, at man i løbet af 7 dage var oppe på, jeg tror det var 70 mia. kr. i vedvarende manglende finansiering i forhold til reform af hele pensionsområdet og pensionsalderen. Registreringsafgiften ville man i øvrigt helt fjerne under valgkampen. Det er 18 mia. kr. Og så ville man også finde 10,5 mia. kr. til klimaudfordringer i forhold til folk, der har fået meget større udgifter på grund af inflationen osv. Det er rigtig gode initiativer, men igen: Tingene skal altså finansieres. Og der, hvor jeg håber vi kan finde hinanden, er i vedvarende, rigtig finansiering med kongens mønt i stedet for luftsteg og vindfrikadeller.

Kl. 17:13

Den fg. formand (Bjarne Laustsen):

Så siger vi tak til hr. Hans Kristian Skibby fra Danmarksdemokraterne – og værsgo til hr. Steffen W. Frølund fra Liberal Alliance.

Kl. 17:13

(Ordfører)

Steffen W. Frølund (LA):

Tak for det, formand. Registreringsafgiften i Danmark er alt, alt for høj. Det er endnu et godt eksempel på, at man beskatter én ting for at ramme noget andet. Skal man beskatte alle de negative eksternaliteter, som der er ved biltransport i det hele taget, så skal man have fat i nogle helt andre værktøjer. De andre værktøjer vil Liberal Alliance også gerne snakke om – men en lavere registreringsafgift er helt klart et af de håndtag, der skal drejes på. Vi vil gerne fortsat sikre, at der er nogle incitamenter, sådan at det kan være grønne biler, folk vælger i stor stil, men det skal selvfølgelig starte med en meget, meget lavere registreringsafgift uanset biltype. Det kunne være brændstoffet, det kunne være trængslen, det kunne være tidspunktet på døgnet, vi kører, og hvor vi kører, som kunne være andre ting, som skaber de eksternaliteter, vi gerne vil undgå.

Så vil jeg bare sige, at jeg er ikke bekymret for at kunne finde finansieringen. Jeg ved ikke, om jeg nødvendigvis er hundrede procent enig i lige den anviste finansiering, men på et statsbudget på over 1.200 mia. kr. tror jeg nok vi kan finde halvanden. Tak.

Kl. 17:14

Den fg. formand (Bjarne Laustsen):

Tak for den tale. Der er ingen korte bemærkninger. Så kan vi gå videre i talerrækken til hr. Rasmus Jarlov fra Det Konservative Folkeparti. Værsgo.

Kl. 17:14

(Ordfører)

Rasmus Jarlov (KF):

Tak for forslaget fra Dansk Folkeparti. Vi er jo også glade for skattelettelser i Det Konservative Folkeparti og glæder os derfor over forslag, som går i den retning. Det konkrete forslag her er ikke en af de skattelettelser, vi har prioriteret i vores økonomiske planer, og vi finder også, at finansieringen er for ukonkret til, at vi kan støtte forslaget.

Vi har den holdning i Det Konservative Folkeparti, at vi jo ikke kan rende rundt og stemme for flere skattelettelser, end vi selv har afsat finansiering til, så selv om vi i en forhandlingssituation nok ville tage de skattelettelser, vi kunne få, hvis vi sådan virkelig kunne danne flertal for noget, så kan det godt være, at vi kommer til at afvige fra vores egne økonomiske planer. Men vores stemmeafgivning skal gerne være sådan nogenlunde konsekvent ved, at der er en sammenhæng mellem, hvad vi stemmer for, i forhold til at udgifter og indtægter skal hænge sammen. Derfor kan vi desværre ikke støtte alle mulige skatteforslag, som ikke er finansieret.

Så vi må desværre sige nej; men vi er glade for, at Dansk Folkeparti i hvert fald arbejder for at få skatten ned.

Kl. 17:15

Den fg. formand (Bjarne Laustsen):

Tak. Der er en kort bemærkning fra hr. Peter Kofod fra Dansk Folkeparti.

Kl. 17:15

Peter Kofod (DF):

Tak for talen. Vi kan jo diskutere finansieringen løbende, det er sådan set fair nok. Jeg havde bare lige brug for at høre ordføreren give en uddybning af, at det ikke er en prioritet for Det Konservative Folkeparti – det var sådan jeg forstod det – at sænke afgifterne på det her område. Det kom lidt bag på mig egentlig, for hvis man bare ser på vores nærmeste nabolande – Sverige og Tyskland – så har de nogle væsentlige lavere afgifter på det her område. Og det betyder også, at man kører i nogle sikrere biler. Så jeg synes jo, at det burde være konservativ politik, og at man ville lære af noget af det gode, som svenskerne så trods alt har bidraget med frem for alt mulig andet. Så måske bare en uddybning af det; men ellers tak for talen.

Kl. 17:16

Den fg. formand (Bjarne Laustsen):

Ordføreren.

Kl. 17:16

Rasmus Jarlov (KF):

At skulle vælge mellem forskellige skattelettelser er jo ligesom at stå over for en enorm lækker buffet, hvor man bare kan se den ene gode skattelettelse efter den anden, som man godt kunne tænke sig at tage, men man har kun én tallerken, og der kan kun være et vist antal skattelettelser på den, så man er nødt til at vælge. Så selv om vi også synes, at det her ville være godt, så har vi valgt at prioritere nogle andre ting omkring arbejdsbeskatning, selskabsbeskatning og en række andre skattelettelser.

Kl. 17:16

Den fg. formand (Bjarne Laustsen):

Tak. Der er ikke flere korte bemærkninger, så vi siger tak til hr. Rasmus Jarlov. Da jeg ikke kan se fru Trine Pertou Mach fra Enhedslisten, kan vi gå videre til næste ordfører, og det er fru Samira Nawa, som heller ikke er til stede. Så er der Noah Sturis fra Alternativet, som har meldt afbud, og derfor kan vi gå videre til hr. Kim Edberg Andersen fra Nye Borgerlige. Værsgo.

Kl. 17:17

(Ordfører)

Kim Edberg Andersen (NB):

Tak for det. Jeg kører lige pulten lidt op. Jeg er standin for fru Pernille Vermund i dag. Det er en stor glæde og en stor ære at få lov at stå og snakke med alle de her dejlige skatteordførere, og det er jo også dejligt at se, at når folk emigrerer fra partier, tager de de gode intentioner med. Og der skal da lyde en stor tak for, at Nye Borgerlige nu også har indflydelse på DF's politik på den her voldsomme måde, at de ville ønske, at de kunne få lov at nedsætte registreringsafgiften og kalde det familiepolitik. Det er vi glade for. Vi har gjort det lidt bedre, vi ville gerne afskaffe det hele, og vi havde også finansieringen på plads. Det er de to små hår i suppen. Naturligvis kommer vi til at støtte, at registreringsafgiften, uanset hvor lidt vi kan få, skal ned, for det er vanvittigt, at vi brandbeskatter vores biller, når de er så nødvendige i store dele af samfundet.

Jeg har tidligere stillet spørgsmål med udgangspunkt i min egen region, men der er masser af steder i Danmark, hvor man har brug for to biler, bare for at få livet til at fungere. Befordringsfradraget er ikke helt nok, for der er også langt til skole, der er langt til købmanden, der er langt til håndbold, der er langt til alting, når man bor ude på landet, og vi kan altså ikke putte fuglefløjt og mælkebøtter i benzintanken, det kan vi ikke, og vi kan heller ikke betale afdraget nede i banken med dem. Vi er glade for at bo på landet, men vi synes, det er på tide, at vi holder op med at blive brandbeskattet af det, og derfor skal registreringsafgiften på biler selvfølgelig helt væk – selvfølgelig skal den det. Der er ikke noget, der giver mere mening. Der er vi ikke kommet helt i mål med de gode medlemmer fra DF endnu, men vi er da kommet lidt på vej. Så naturligvis støtter vi op om det her.

Jeg hører godt den grønne omstilling, og jeg køber også præmissen for, at vi ønsker grøn omstilling, men jeg håber også, at vi lige en gang imellem sætter fingeren ned i virkelighedens muld og så siger, at der ikke er ladekapacitet til det. En almindelig husstand ude på landet kan ikke trække 30 kW ind ad indkørslen, og hvis ministeren ville svare mig på en ting, kunne det jo være, hvornår hele Danmark kunne trække 60 kW ind til en husstand på landet. Det kunne jo være rart at få at vide, for det er det, der skal til, hvis vi skal lade fire elbiler med 11 kW i 10 timer, for at den kan køre igen næste dag, og så samtidig have lov til at bruge noget så fornemt som en mikrobølgeovn, en ovn og få lidt varme i huset, måske et akvarie, og hvad man ellers bruger strøm til, for det er ikke på plads endnu. Det er fugle på taget, og det lyder godt, men vi bliver nødt til at have hele Danmark med, så derfor, når vi snakker registreringsafgift, lad os da endelig, fjerne den. Jeg har selv købt elbil, for når der ingen registreringsafgift er på bilerne og bilerne er billige, så køber vi biler. Men lad os nu fjerne den på dem alle sammen.

Vi støtter forslaget fra Dansk Folkeparti og håber på, at de næste år lige ringer, så vi får den kørt helt i mål med det hele, og så lover vi også at komme med finansieringen.

Kl. 17:20

Den fg. formand (Bjarne Laustsen):

Tak til hr. Kim Edberg Andersen. Der er ikke nogen korte bemærkninger, og så er det ordføreren for forslagsstillerne, hr. Peter Kofod fra Dansk Folkeparti. Værsgo.

Kl. 17:20

(Ordfører for forslagsstillerne)

Peter Kofod (DF):

Tak for det, formand. Og tak til ministeren for talen, og tak til de forskellige ordførere for nogle, synes jeg, rigtig gode ordførertaler, hvor vi kom rigtig vidt omkring. Som jeg startede med i min indledning, da jeg begrundede vores forslag, er det her forslag for os et spørgsmål om familiepolitik, men det er også et spørgsmål, der handler om, og som jeg ikke kom så meget ind på i første runde, at man uden for de allerstørste byer jo ikke bare kan tage en metro, at man i mange tilfælde ikke bare kan vente på en bus, men er nødt til at have muligheder for at kunne transportere sig selv. For mange familier vil behovet ikke kunne begrænses til en enkelt bil eller til en delebil, for mange familier vil der være et behov for, at både far og mor kan køre en tur, både for at komme på arbejde, men også for at passe de forpligtelser, man har over for sin resterende familie. Og nej, der kommer ikke nogen metro uden for den store by i Danmark, i hvert fald ikke i byer, hvor de fleste danskere trods alt bor, og derfor er det her jo en håndsrækning til de mennesker, der dagligt må køre rigtig mange kilometer, både for at komme på arbejde og for at kunne passe deres familiære forpligtelser. De mennesker mener vi sådan set skal have lov til at transportere sig selv sikrere og billigere og mere klimabevidst i fremtiden, og det er det, vores forslag sigter imod.

Det er derfor, vi ønsker at rykke den grænse, der er i dag, fordi man jo ikke dækker mange af de mellemklassebiler, der er på markedet, og som jo kører lidt længere på literen. Jeg ved godt, at nogle af dem er dieselbiler, men man kommer lidt længere på literen med dem, de er lidt mere klimavenlige, og de er lidt større, så man kan bruge dem til flere ting. Det synes vi er meget, meget væsentligt.

Der har også været diskuteret finansiering af vores forslag, og det synes jeg jo er helt legitimt, altså at man tager finansieringen op. Vi indgår gerne i forhandlinger med andre partier om, hvordan man kunne gøre det her, hvis man ikke bryder sig om vores finansiering. Vi synes i al beskedenhed, det er en god måde at omprioritere på i samfundet, og det er jo det, vi har lagt op til med forslaget her.

Så jeg kan ikke sige andet end tak for debatten, og tak for de gode taler, og så har vi tænkt os at arbejde videre med det her forslag – ikke lige Folketingssalen, men i andet regi. Tak.

Kl. 17:23

Den fg. formand (Bjarne Laustsen):

Tak til hr. Peter Kofod fra Dansk Folkeparti.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Skatteudvalget. Hvis der ikke er nogen, der gør indsigelse over det, betragter jeg det som vedtaget.

Det er vedtaget.

Det næste punkt på dagsordenen er:

7) 1. behandling af beslutningsforslag nr. B 83:

Forslag til folketingsbeslutning om at give borgere mulighed for at tilbagebetale ikkeinddrivelsesparat gæld.

Af Dennis Flydtkjær (DD) m.fl.

(Fremsættelse 16.03.2023).

Kl. 17:23

Den fg. formand (Bjarne Laustsen):

Jeg skal give ordet til Danmarksdemokraternes ordfører først. Værsgo.

Kl. 17:24

Begrundelse

(Ordfører for forslagsstillerne)

Dennis Flydtkjær (DD):

Tak for det. Her i Folketinget har vi jo rigtig mange gange over mange år behandlet gældsområdet og de mange problemer, der har været på det. Jeg vil egentlig starte med at sige, at det her ikke er et forsøg på en gylden løsning, der løser alle udfordringerne. Forslaget handler om, at der er flere tusinde danskere, som oplever, at de ikke kan få lov til at betale deres gæld til det offentlige, fordi Gældsstyrelsen siger, at gælden ikke er inddrivelsesparat, at der altså ikke er lovhjemmel til det. Så det her er ment som en hjælp til dem, som faktisk gerne vil betale deres gæld og gerne vil have den ud af verden. Der er faktisk en del danskere, som har udfordringer med, at de ikke kan få lov til at tage et lån i huset, selv om de faktisk gerne vil betale, men så ikke kan få lov. Nogle har faktisk betalt og så endda fået pengene sendt tilbage igen.

Der er jo nogle gode regler i dag, som er ment som en beskyttelse af borgerne, så man ikke må opkræve gæld, som der ikke er lovhjemmel til, og det er sådan set ganske fornuftigt, at der er den beskyttelse. Det er jo grundlæggende en god regel, som jeg også synes vi skal tilbage til på et tidspunkt, når systemet virker, men det gør det jo ikke i dag. Så den beskyttelse, vi har af borgerne, har jo vist sig at være en spændetrøje for mange, når de faktisk bare gerne vil af med deres gæld og videre med deres liv og kunne købe drømmehuset. Så det, der er forslaget her, er jo ikke den her løsning, der skal løse alt, men et forsøg på at løse det for de mennesker, som er bundet og ikke kan komme af med gælden, så de får lov til at frasige sig den her beskyttelse, hvis de faktisk bare gerne vil betale de 250 kr. eller 500 kr., eller hvad det nu kan være. Så det skal være op til den enkelte at vurdere: Jeg vil faktisk godt betale, selv om der kan være den rentebetaling, der er beregnet forkert, eller jeg godt ved, der har været et rykkergebyr, og det er helt okay, og det kan godt være, det er en forkert stiftelsesdato, men jeg anerkender, jeg har gjort det forkert. Jeg vil faktisk bare gerne betale og komme videre.

Så jeg håber, Folketinget vil tage en løsningsorienteret debat om, hvordan vi hjælper de her mange mennesker, som jo har en grundlæggende god beskyttelse, men hvor beskyttelsen så spænder ben for dem i de her sager, og om vi ikke skulle prøve at lempe de her regler, for at de så kan komme videre med deres huskøb eller bilkøb, eller hvad det kan være.

Kl. 17:25

Den fg. formand (Bjarne Laustsen):

Tak for den motivering. Så er forhandlingen nu åbnet, og den første, der får ordet, er skatteministeren. Værsgo.

Kl. 17:26

Forhandling

Skatteministeren (Jeppe Bruus):

Tak for det, også tak for forslaget fra Danmarksdemokraterne, som jo så ønsker at pålægge regeringen at fremsætte et lovforslag, der giver bedre mulighed for borgere til at betale deres gæld, uden at gælden er blevet vurderet inddrivelsesparat. Først og fremmest er jeg fuldstændig enig med forslagsstillerne og hr. Dennis Flydtkjær i, at det er utilfredsstillende, at nogle borgere oplever, at de ikke kan få deres gæld ud af verden. Det er ikke bare utilfredsstillende, det er også fuldstændig komplet uforståeligt, at man kan have gæld stående; man ved måske, hvad det er, men man kan ikke få lov til at betale det. Det giver jo ikke meget mening.

Selv om gældsinddrivelsen i dag kan siges at være genoprettet, er der altså stadig væk noget arv, som vi skal have gjort op med – en arv tilbage fra inddrivelsessystemet EFI – og problemer med, at gældsposternes oplysninger ikke uden videre kan lægges til grund for inddrivelse. Det betyder helt konkret, at der er en stor mængde gældsposter, som er det, der hedder ikkeinddrivelsesparate. Det betyder altså, at der er tvivl om, om gælden består, eller om størrelsen af gælden. Den tvivl kan f.eks. bestå i, om det er den samme gæld, som er sendt ind til inddrivelse to gange, eller om gælden rent faktisk er forældet.

Det siger sig selv, at Gældsstyrelsen ikke kan inddrive gæld, hvis der er tvivl om, om skyldneren rent faktisk skylder pengene. Det vil jo være ulovlig inddrivelse. Så det vil sige, at det kan man ikke fra statens side. Så kan jeg da også forstå, at forslagsstillerne er enig med mig i, at det grundlæggende er en god beskyttelse for borgerne, at Gældsstyrelsen ikke giver mulighed for at afdrage på gæld, hvis den er ikkeinddrivelsesparat. Det betyder så desværre, at der er nogle skyldnere, der oplever, at indbetalinger på gæld låses i en periode og herefter tilbagebetales, hvis Gældsstyrelsen ikke når at afklare, om gælden lovligt kan inddrives inden for en periode på 6 måneder. Det er altså helt konkret borgere, der indbetaler i en forventning om, at de så kan afdrage på den gæld, og som får de penge tilbage og stadig væk oplever, at der står nogle beløb, de ikke kan få lov til at betale og få ud af verden. Det er jo ganske uforståeligt for de fleste.

Reglerne på området afhjælper til en vis grad problemerne ved at give rentestop for gæld, hvis indbetalingen er af en vis størrelse og Gældsstyrelsen ikke kan nå at afklare fejlene inden for den nævnte periode på de 6 måneder. Samtidig er der i marts måned i år vedtaget et lovforslag, der indeholder regler om en bagatelgrænse for afskrivning af gæld på op til 200 kr. Disse nye regler, som jeg tror faktisk hele Folketinget stemte for, og tak for det, forventes at medføre, at ca. 245.000 skyldnere bliver gældfri. Derved afhjælpes en del af problemerne med borgernes forgæves forsøg på at betale gæld, som er ikkeinddrivelsesparat, men kun en del.

Gældsstyrelsen kan også i særlige situationer give borgerne mulighed for at indfri gæld, der ikke er inddrivelsesparat. Det er f.eks. muligt, hvis en borger på grund af den gæld ikke kan få et lån i banken. Der vil jeg også bare som en indskudt sætning her sige, at jeg selvfølgelig også har holdt møde med Finans Danmark og andre og sagt, at der er et problem med nogle borgere, der oplever, at en gæld, de har stående, og som de ikke kan afdrage, gør, at de ikke kan optage et lån. Det er selvfølgelig helt uholdbart, og det tror jeg alle er enige i, og det skal løses. I de tilfælde vil Gældsstyrelsen så på et senere tidspunkt vurdere gælden og returnere indbetalingen, hvis det skulle vise sig, at gælden ikke bestod.

Det ændrer jo desværre ikke ved, at der er nogle borgere, der stadig oplever, at Gældsstyrelsen ikke kan nå at afklare gælden inden for de 6 måneder og derfor returnerer borgerens indbetaling. Det vil jeg naturligvis meget gerne finde en løsning på. Skatteforvaltningen har også lavet en langsigtet plan for opkrævning og inddrivelse, hvor der indgår tiltag, der skal håndtere den gæld, som er ikkeinddrivelsesparat. Samtidig vil regeringen sammen med partierne bag aftalen fra juni sidste år om nedbringelse af danskernes gæld til det offentlige se på helt konkrete løsninger, der håndterer det problem, som det her beslutningsforslag handler om, nemlig borgernes forgæves forsøg på at betale gæld, som er ikkeinddrivelsesparat.

Som jeg har sagt, er jeg altså helt enig med Danmarksdemokraterne i, at der skal findes en løsning på de her problemer. Jeg er også altid glad for at modtage gode, konstruktive forslag til, hvordan vi løser de problemer. Der skal selvfølgelig være tid til, at vi også har en proces med den aftalekreds, der er, og det er vi faktisk i gang med. Det her kan jo ikke bestå ikketesten. Altså, der er jo ikke nogen, der kan være uenige i, at vi skal løse det her problem. Og der er en aftalekreds, som tager ansvar for, at vi også finder en løsning på det her. Jeg kan også sige her, at vi jo faktisk allerede har haft møder om det og dermed er på vej til at finde ud af, hvordan vi løser det her.

Kl. 17:31

Derfor kan vi jo ikke som regering støtte en proces, hvor regeringen så ensidigt fremsætter et forslag på inddrivelsesområdet – hvis vi altså sagde ja til det her beslutningsforslag – uden at vi sådan set har enighed i aftalekredsen. Det ville være en mærkelig måde at forhandle på. Så derfor er det ikke af ond vilje, men bare for at sige, at jeg helt deler intentionen. Det er helt ubegribeligt for borgere, der står i den situation, at forstå, hvorfor der er gæld, man måske ved hvad er, men ikke kan få lov at betale. Omvendt tror jeg også de fleste forstår det, når de får forklaringen om, hvorfor det også ville være meget, meget svært at forestille sig, at staten kunne tage imod penge eller indkræve en gæld, man var usikker på var helt korrekt. Det kan jo være små udsving, men stadig væk retssikkerhedsmæssigt et problem. Det vil sige, at vi står i den situation, at der er et gammelt it-system, som har efterladt os med et problem her. Det skal vi løse, og vi skal også gerne løse det relativt hurtigt. Det er jeg klar til. Det sidder jeg og snakker med aftalekredsen om, og det synes jeg også er den rigtige måde at gøre det på.

Den gode fortælling her er jo, at meget går bedre også på gældsområdet. Det nye system, vi har bygget op til gældsinddrivelse, inddriver år for år flere og flere penge. Og bunken, som jo er tårnhøj – vi er altså oppe over 150 mia. kr. i offentlig gæld – eller kurven knækker vi jo nu med den aftale, der er lavet. En ting var bagatelgrænsen, som jeg nævnte her, men vi halverer jo sådan set også renten fra de 8 pct. til de 4 pct., og vi er ved at lave en langsigtet plan for, hvordan vi ikke bare knækker kurven, for det er vi jo sådan set i gang med at gøre, men faktisk også får ryddet op i de bunker.

Jeg har tidligere sagt, og det vil jeg også gentage her, at vi skal være færdige inden 2030. Jeg håber da, vi er færdige i god tid inden, for der er lang tid til 2030. Men det er en fælles opgave, og derfor vil jeg også bare igen slutte af med at kvittere for – også til Danmarksdemokraterne – at man faktisk tager ansvar, og at hele Folketinget stemte for, også dem, der ikke er en del af aftalekredsen. Det tror jeg er meget, meget værdsat. Og med alle de ord og tilkendegivelser vil jeg sige tak for beslutningsforslaget, og af de årsager, jeg forklarede, kan vi ikke umiddelbart støtte det.

Kl. 17:33

Den fg. formand (Bjarne Laustsen):

Tak til skatteministeren. Der er lige en kort bemærkning fra hr. Dennis Flydtkjær fra Danmarksdemokraterne.

Kl. 17:33

Dennis Flydtkjær (DD):

Tak til skatteministeren for en god tale, som både rundede de udfordringer, der er, og også de muligheder, der allerede er i dag, men det er selvfølgelig ikke nok med dem. Jeg synes faktisk – i hvert fald sådan som jeg kan lytte mig til det – at man er meget imødekommende over for den her problemstilling. Så oprigtig tak for det.

Jeg vil egentlig bare spørge, om man ikke kan komme til at være en del af de drøftelser, for vi har jo den udfordring i Danmarksdemokraterne, at vi er et så nyt parti, at vi slet var der, da man lavede den her aftalekreds. Det er jo ikke en forligskreds, der er. Jeg har fuld respekt for, at man gerne vil drøfte det med sin aftalekreds for at være loyale over for dem. Det er jo reel politik på Christiansborg. Det er jo sådan, man gør det. Men vi har jo oprigtig talt ikke haft en chance for at komme med. Så jeg vil egentlig bare høre – for vi har jo en naturlig interesse i det, og det er derfor, vi har fremsat beslutningsforslaget – om det er muligt at komme med, om ikke andet så bare til drøftelserne af det her specifikke emne. Så er jeg med på, at der kan være alle mulige andre ting i en aftalekreds, man ikke kan være en del af, men når nu vi har interessen for det her emne, vil jeg høre, om vi kan være med om bordet bare om den her del.

Kl. 17:34

Den fg. formand (Bjarne Laustsen):

Værsgo til skatteministeren.

Kl. 17:34

Skatteministeren (Jeppe Bruus):

Jamen jeg har faktisk gjort det på ejendomsområdet, som jo fylder utrolig meget for os alle sammen, og hvor der også er bred opbakning i Folketinget, også fra dem, der ikke er med; der er så en forligskreds. Der har jeg jo taget alt det materiale, forligskredsen får, og givet det til alle de partier, der ikke er en del af forligskredsen. Jeg har også ad flere omgange haft mulighed for at præsentere det bredt i Folketinget, så alle partier kan få indsigt i, hvor vi er. Jeg har endda også været så lemfældig at give pressen adgang til det, så man kan se mange af de historier, der er, fordi det fylder og er så vigtigt. Her har vi en relativt ny aftalekreds, og jeg har ingen intentioner om at lukke nogen ude. Det havde jeg heller ikke i forhandlingerne, da vi lavede aftalekredsen. Så det spørgsmål må vi selvfølgelig tage op i aftalekredsen.

Kl. 17:34

Den fg. formand (Bjarne Laustsen):

Værsgo til hr. Dennis Flydtkjær.

Kl. 17:34

Dennis Flydtkjær (DD):

Tak for det svar, og det er også helt fair, at man er nødt til at spørge de andre aftalepartier, om man vil have andre partier med. Det er jo også helt normal kutyme. Så tak for, at man i hvert fald vil overveje det.

Kan ministeren bekræfte, at det her er en af mulighederne, man så trods alt kigger på? Jeg er med på, at der også kan være andre. Og der kan være gode embedsfolk i Gældsstyrelsen, som har nogle andre løsninger. Men er den her konkrete mulighed en af dem, man kigger på, altså hvor man kan frasige sig den her ret? Om ikke andet kunne man i hvert fald lave sådan et vindue, ikke permanent, men måske 1 år f.eks., hvor man kunne få lov til at betale sin gæld, hvis man gerne vil af med den. Så er det her en af mulighederne, man opererer med?

Kl. 17:35

Den fg. formand (Bjarne Laustsen):

Værsgo til skatteministeren.

Kl. 17:35

Skatteministeren (Jeppe Bruus):

Vi har faktisk et katalog af muligheder, der samlet set gerne skulle løse det her problem. Det at frasige sig gælden er ikke en af dem. Vi har overvejet det, men det giver nogle andre problemstillinger, i forhold til at hvis du har noget gæld til det offentlige, skal det være lovligt at indkræve den. Men kan man frasige sig den? Kan man sige: Hvis det er en gæld på 4.000 kr., så betaler jeg 4.500 kr., og så er det ude af verden? Det kan vi heller ikke. Det ville simpelt hen ikke være rigtigt, heller ikke juridisk, at staten på den måde kunne sige: Så er vi det kvit. For hvis du så ikke skyldte de penge, så har vi sådan set fået 4.500 kr., vi ikke var berettiget til som stat. Nu taler jeg meget som stat. Det er jo lidt mærkeligt at stå her som politiker og på den måde tale som stat. Der er jo noget helt grundlæggende retssikkerhedsmæssigt på spil her. Men det at løse det her vil jeg i hvert fald gerne give håndslag på at jeg arbejder meget intensivt på.

Kl. 17:36

Den fg. formand (Bjarne Laustsen):

Tak til skatteministeren. Der er ikke flere korte bemærkninger, så vi går videre i ordførerrækken. Hr. Per Husted fra Socialdemokratiet.

Kl. 17:36

(Ordfører)

Per Husted (S):

Tak, formand. Når man stiller sig herop på talerstolen, er der somme tider sager, der er sjovere at forklare og diskutere end det, vi har lige her, synes jeg. Forslagsstillerne er kommet med en meget konkret problemstilling, og jeg synes, at den dialog, vi lige har haft mellem skatteministeren og ordføreren for forslagsstillerne, jo præcis viser, at der nok ikke er så langt imellem os.

Så jeg har en ordførertale her, og jeg kunne godt holde en fin ordførertale og egentlig gentage mange af de argumenter, som skatteministeren er kommet med. Det tror jeg egentlig at jeg vil undlade og i stedet for erkende, at der er de udfordringer her. Det er selvfølgelig utilfredsstillende, at man ikke betale sin gæld. Jeg tror, at mange har det godt med kunne lægge sig til at sove om aftenen og vide, at de har betalt deres gæld. Så derfor kan jeg godt forstå, at der er mange, der undrer sig over det her og synes, at det er ulogisk, at man ikke kan.

Men vi må bare erkende, at der er nogle ting i vores opkrævningssystem, som skal rettes til. Der arbejdes meget seriøst på det, og dialogen, vi lige har været vidne til, viser jo, at der fuldt fokus på det, og der er, som jeg hørte det, ikke de store uenigheder om det. Men det ændrer jo ikke ved, at det er vigtigt for en opposition at påpege det, når der er nogle problemstillinger som det her. Det er jo en vigtig del af opgaven i et demokrati.

Socialdemokratiet støtter ikke beslutningsforslaget, men vi lytter meget til, hvad der er blevet sagt. For det er en konkret problemstilling. Begrundelsen for ikke at støtte det er primært, at det skal indgå i forligsparternes dialog, når vi kommer videre. Jeg hørte, at der er et bredt flertal, også fra forslagsstillernes side, for at medvirke positivt i det, ligesom det er sket med tidligere forslag om det her. Så Socialdemokratiet støtter det ikke, men glæder sig til, at vi får ordnet de her problemer.

Kl. 17:38

Den fg. formand (Bjarne Laustsen):

Tak. Der er en kort bemærkning fra hr. Dennis Flydtkjær fra Danmarksdemokraterne.

Kl. 17:38

Dennis Flydtkjær (DD):

Også tak til Socialdemokratiet. Jeg ved godt, at det er det samme parti som ministerens, men det er trods alt to forskellige ting i den sammenhæng. Ministeren taler jo bredt for regeringen. Men tak for, trods alt, at være villig til at kigge på det. Jeg vil egentlig også bare høre Socialdemokratiet, om de som et af partierne i aftalekredsen var indstillet på, at man fra Danmarksdemokraternes side kan få lov til at være med til i hvert fald bare at kigge på den her konkrete problemstilling om ikke andet.

Så vil jeg også bare nævne, at der jo er 320 medarbejdere, der sidder i Gældsstyrelsen og kun rydder op i gamle gældsposter. Hvis vi kunne få nogle af de her poster væk – jeg er med på, at det ikke er alle – ved at folk bare får lov til at betale deres ting, kunne det være, at vi kunne frigøre nogle af de medarbejdere til faktisk at lave noget andet skattekontrol eller bare noget andet offentlig service. Det kunne måske også være et meget godt argument. Ud over at hjælpe borgerne med at komme af med deres gæld kunne man måske også hjælpe Gældsstyrelsen, så de 320 medarbejdere kunne lave noget andet.

Kl. 17:39

Den fg. formand (Bjarne Laustsen):

Værsgo til ordføreren.

Kl. 17:39

Per Husted (S):

Vi ser meget positivt på dialogen sammen med de øvrige parter i aftalen. Så det er vi meget positive over for. Med hensyn til de 320 medarbejdere vil jeg sige: Jeg kan ikke vurdere, om man lige kan omstille dem fra at lave det ene til det andet. Men hvis det kan lade sig gøre, håber jeg faktisk på, at skattesystemet er så effektivt, at det er noget, man gør som en naturlig del af den daglige drift.

Jeg håber, at skatteministeren har hørt det, og så kan han jo vurdere, om man kan ændre i arbejdsgangene og på den måde få udnyttet de mange gode folk, der er i skattevæsenet. Dem skal vi også rose en gang imellem.

Kl. 17:40

Den fg. formand (Bjarne Laustsen):

Tak til hr. Per Husted, der er ikke flere korte bemærkninger. Vi går videre i ordførerrækken til hr. Jan E. Jørgensen fra Venstre som ordfører. Værsgo.

Kl. 17:40

(Ordfører)

Jan E. Jørgensen (V):

Tak for ordet, og tak til Dansk Folkeparti for at rejse en vigtig debat (Den fg. formand (Bjarne Laustsen): Danmarksdemokraterne). Undskyld, Danmarksdemokraterne. Der er så mange partier, at det er svært at holde styr på. Under alle omstændigheder tak for at rejse debatten, for det er, og jeg vil godt tage ordet skandale i min mund. Det er helt urimeligt, at borgere ikke kan komme ud af et angiveligt gældsforhold, de har til staten. Der kan være tale om rykkergebyrer f.eks., altså en registreringsafgift, der er blevet betalt, men måske ikke er betalt til tiden, så der er kommet et rykkergebyr og løbet renter på osv. Skattemyndighederne kan ikke fortælle, hvor mange renter der er løbet på, og ved ikke, om gælden måske er blevet betalt rettidigt, og derfor skulle rykkergebyrer ikke have været opkrævet. Man kan kort sagt ikke fortælle borgeren, hvor meget der præcis skyldes, og derfor er gælden det, man kalder ikkeinddrivelsesparat. Det har så betydet indtil for nylig, at der løber renter på – endda ret store renter, det, vi kalder procesrenter – hvilket er helt urimeligt, når borgeren simpelt hen ikke kan få lov til at betale sin gæld.

Så fra Venstres side er vi et hundrede procent enige i, at problemet er stort, og at problemet skal løses. Men den løsningsmodel, der lægges op til, er ikke den rigtige, og lad mig kort forklare hvorfor. Altså, det ville jo betyde, at borger A måske vælger at betale nogle penge for at komme ud af sin gæld, og borger B vælger at sidde på hænderne og undlader at foretage sig noget. Senere finder man så ud af, at borger A faktisk slet ikke skulle have betalt pengene – gælden var forældet – og så vil borger A jo med ret stor sandsynlighed sige: Hov, det er ikke i orden, jeg vil gerne have mine penge tilbage.

Det kunne også være, at man var i en situation, hvor vi på et senere tidspunkt måtte erkende, at vi ikke kunne komme i bund med de her bunker, og at vi derfor blev nødt til at eftergive gæld. Så ville man altså have nogle borgere, der frivilligt havde betalt deres gæld, og andre borgere i samme situation, som ville få eftergivet deres gæld. Det ville heller ikke være rimeligt med den forskelsbehandling. Så derfor er problemet reelt, og problemet skal løses, men den løsning, der peges på i beslutningsforslaget, er ikke den rigtige.

Det, vi i stedet for skal gøre, er bl.a. at kigge på den her bagatelgrænse. Altså, Venstre har været ude at sige, at bagatelgrænsen skal være langt højere end de 200 kr., som vi allerede er blevet enige om. Vi skal have en bagatelgrænse, som er højere, for så får vi virkelig ryddet ud i rigtig, rigtig mange gældsposter. Det er selvfølgelig utilfredsstillende, at vi er i den situation, at der er så meget gæld, som jo altså samlet set beløber sig til et stort beløb; men når vi er en situation, hvor det koster flere penge at inddrive gælden end beløbet på gælden, så er det jo at smide gode penge efter dårlige, og det skal vi simpelt hen ikke gøre. Derfor skal vi have revet plastret af og få eftergivet rigtig meget af den her gæld, sådan at skattemyndighederne kan koncentrere kræfterne om de gældsposter, der er af en vis størrelse, så vi kan få ryddet op og forhåbentlig ikke kommer i den her situation igen.

Så tak til Danmarksdemokraterne for at rejse en vigtig debat. Vi tager det meget alvorligt fra Venstres side – det gør vi i hele regeringen – at vi får løst problemet, men altså ikke med den løsningsmodel, som der peges på i beslutningsforslaget.

Kl. 17:44

Den fg. formand (Bjarne Laustsen):

Tak. Der er lige et par korte bemærkninger. Først er det hr. Dennis Flydtkjær.

Kl. 17:44

Dennis Flydtkjær (DD):

Tak for talen og specielt ordene om, at man tager problemstillingen seriøst. Det er jo fair, at man ikke synes, at det her er den rigtige model. Men jeg vil bare med hensyn til det konkrete eksempel, hr. Jan E. Jørgensen kom med, nævne, at det er borgerens eget valg. Som Berlingske beskrev i en artikel var der en person, der konkret havde 242 kr. i gæld og havde problemer med at låne både til hus og bil på grund af det. Jeg tror egentlig godt selv, at borgeren kan træffe et valg på et oplyst grundlag og sige: Det kan godt være, at jeg om 5 eller 8 år finder ud af, at jeg slet ikke skulle have betalt de 242 kr., men nu er det i hvert fald ude af verden.

Men det er jo så borgerens valg, og det, det går ud på, er, at man selv får mulighed for at vurdere, om man vil frasige sig den her beskyttelse, som er grundlæggende god – det er jeg enig i. Det er klart, at hvis man skylder 200.000 kr. og er i tvivl om, om renteberegningen har været rigtig, så afskriver man ikke den her ret. Det vil typisk dreje sig om folk, der skylder små beløb, og jeg synes, det er svært at se, hvorfor det er en dårlig idé i forhold til bare at afskrive hele paletten. Det sidste tror jeg da kan krænke folks retsfølelse, fordi man så slipper for at betale. Her betaler folk, vel vidende at det godt kan være, at de nu engang ikke skulle have betalt, men det er deres valg.

Kl. 17:45

Den fg. formand (Bjarne Laustsen):

Værsgo til ordføreren.

Kl. 17:45

Jan E. Jørgensen (V):

Jamen det er slet ikke rimeligt at sætte borgeren i den situation. Altså, den her gæld på 242 kr. skal efter Venstres opfattelse helt stryges. Den skal annulleres, den skal afskrives. Det er det ene.

Det andet er, at borgeren jo heller ikke skal stå i en situation, hvor vedkommende ikke kan låne penge i sin bank på grund af så lille et beløb. Derfor er der også, som skatteministeren redegjorde for i sin tale, muligheder for, at man så kan få behandlet sagen, at man kan få et papir fra Gældsstyrelsen, som man kan aflevere i banken, og hvor der står, at gælden er af en begrænset størrelse, og at borgeren gerne vil betale den, men ikke kan, fordi gælden ikke er inddrivelsesparat. Der er det aftalt med Finans Danmark, at så kan man altså låne penge til bil, båd og hus, og hvad det nu måtte være, på trods af den her lille gæld. Så den del af problemet er sådan set allerede løst. Men vi skal ikke stille borgerne i den situation, at de betaler for at få fred, hvis det er et beløb, de måske i virkeligheden slet ikke skylder.

Kl. 17:46

Den fg. formand (Bjarne Laustsen):

Værsgo til hr. Dennis Flydtkjær.

Kl. 17:46

Dennis Flydtkjær (DD):

Hvor høj skal bagatelgrænsen så være ifølge Venstre? Er det 1.000 kr., eller er det 10.000 kr.? Og bliver der så ikke alligevel samme forskelsbehandling? For hvis grænsen nu er 10.000 kr. og der er en, der skylder 10.001 kr., så skal vedkommende betale sin gæld, men den, der har en gæld, der ligger lige under grænsen, skal så ikke betale. Altså, det giver jo også nogle udfordringer, vil jeg bare sige. Jeg er med på, at der er nogle dilemmaer i det her, og det er ikke rimeligt over for borgerne, men jeg kan bare ikke se, hvorfor det her er en dårlig løsning på det. Det kan godt være, at man skal kigge på en bagatelgrænse på 200 kr., men man åbner vel bare døren for nogle andre udfordringer, hvis man går den vej, som Venstre siger.

Kl. 17:46

Den fg. formand (Bjarne Laustsen):

Værsgo til ordføreren.

Kl. 17:46

Jan E. Jørgensen (V):

Jamen en bagatelgrænse løser heller ikke alle problemer, det gør den ikke. Hvor høj den skal være, skal vi jo have afklaret i forhandlingerne. Vi har fra Venstres side sagt, at vi gerne ser, at den bliver høj. 10.000 kr. er i overkanten, men den må gerne være over 1.000 kr. Det tager lang tid at få gennemgået de her sager, og der er desværre rigtig, rigtig mange af dem. Jeg så en beregning, der viste, at det ville kræve 11.000 medarbejdere, der ikke skulle arbejde med andet i et år, før man kunne komme nogenlunde ned i bunkerne. Så vi er simpelt hen nødt til at få ryddet op i rigtig, rigtig mange af de her gældsposter, og der er den enkleste løsning at indføre en bagatelgrænse, og så får man ryddet rigtig meget til side, og så kan medarbejderne koncentrere sig om de sager, hvor det rent faktisk giver mening, hvor der er nogle penge at komme efter, og så få de sager løst hurtigst muligt.

Kl. 17:47

Den fg. formand (Bjarne Laustsen):

Så er det hr. Rasmus Jarlov fra Det Konservative Folkeparti.

Kl. 17:47

Rasmus Jarlov (KF):

Tak til, jeg havde nær sagt Socialdemokraterne for talen. Jeg vil spørge Venstre om det forhold, at der er nogle borgere, der mener, at de ikke kan få et lån i banken, fordi der åbenbart er noget ikkeinddrivelsesparat gæld. Det er jo reelt penge, som det ikke er afgjort at man skylder. Hvad mener Venstre om det? Jeg må indrømme, at jeg nok tænker, at det er oplysninger, som banker overhovedet ikke skal have adgang til. Så længe der ikke er nogen gældspost, bør det jo ikke indgå i en vurdering af boliglån og andet.

Kl. 17:48

Den fg. formand (Bjarne Laustsen):

Værsgo til ordføreren.

Kl. 17:48

Jan E. Jørgensen (V):

Som jeg lige husker det – men nu bliver jeg lidt i tvivl – er det sådan, at når man vil låne penge, så giver man selv banken mulighed for at tjekke, hvad man har af gæld. Når banken så henvender sig i Gældsstyrelsen, vil den få at vide, at man har en gældspost. Men hvis den gældspost består i ikkeinddrivelsesparat gæld, medfører det ikke, at man ikke kan låne penge. Det er aftalt med Finans Danmark. Enten kan man, om jeg så må sige, springe køen over og få behandlet gældsposten, eller også kan man få dokumentation fra Gældsstyrelsen på, at gælden er ikkeinddrivelsesparat, og derfor kommer det ikke til at betyde noget, i forhold til om man kan låne penge eller ej. Og jeg skal endnu en gang beklage, at jeg tog fejl af ordføreren for forslagsstillernes tidligere parti og hans nuværende parti – det skal jeg bestræbe mig på ikke at gøre igen. Så tak for den morsomme og lidt kække bemærkning fra hr. Rasmus Jarlov fra Det Konservative Folkeparti.

Kl. 17:49

Den fg. formand (Bjarne Laustsen):

Så kan jeg give ordet til hr. Rasmus Jarlov fra Det Konservative Folkeparti.

Kl. 17:49

Rasmus Jarlov (KF):

Jamen det er næsten også svært at følge med i det tempo, der bliver oprettet nye partier i. Nå, men det er ligegyldigt. Jeg glæder mig til lige at få afklaret, hvad status egentlig er, for jeg vil sige, at det nok vil være vores opfattelse, at selv om man selv giver et tilsagn, så bør Gældsstyrelsen ikke udlevere oplysninger om gæld, som reelt ikke er der, fordi det ikke er afgjort, at man skylder penge. Vi ved jo godt, at magtforholdet er sådan, at når en bank kommer og spørger, om de må se et eller andet, før de kan give et lån, så er man nødt til at sige ja. Der mener jeg måske bare, at der skal være en bremse på det, så de ikke får de data, selv om man giver adgang til det.

Kl. 17:50

Den fg. formand (Bjarne Laustsen):

Værsgo til ordføreren.

Kl. 17:50

Jan E. Jørgensen (V):

Det må vi tage i drøftelserne. Jeg ved ikke, om det overhovedet kan lade sig gøre på den måde at sondre mellem gæld, der er inddrivelsesparat, og gæld, der ikke er inddrivelsesparat, når man trækker de oplysninger fra Gældsstyrelsen. Det kan muligvis lade sig gøre. Det tør jeg ikke love her fra talerstolen, men lad os drøfte det i forhandlingerne.

Kl. 17:50

Den fg. formand (Bjarne Laustsen):

Tak til hr. Jan E. Jørgensen fra Venstre. Der er ikke flere korte bemærkninger. Vi kan gå videre i ordførerrækken til hr. Mohammad Rona fra Moderaterne. Værsgo.

Kl. 17:50

(Ordfører)

Mohammad Rona (M):

Tak for ordet. Med dette beslutningsforslag ønsker Danmarksdemokraterne at hjælpe de mange danskere, der er endt i en uhensigtsmæssig situation, hvor de ganske enkelt ikke kan få lov til at afdrage på deres gæld til det offentlige. Det er problematisk, for det skal naturligvis ikke være sådan, at det skal have konsekvenser for folk, hvis de gernee vil afdrag på deres gæld til det offentlige. Men grunden til, at gælden ikke er inddrivelsesparat, er ikke ubetydelig. Det er for at sikre, at det har retskraft, så folk ikke indbetaler penge, de ikke skal. Det siger sig selv, at Gældsstyrelsen ikke kan inddrive gæld, hvis der er tvivl om, at skyldneren rent faktisk skylder penge.

Men jeg anerkender, at der er et problem og en udfordring, som skal løses. Derfor vil vi i Moderaterne forholde os til de kommende initiativer i aftalekredsen, og vi vil derfor være opmærksomme på, om initiativerne har den ønskede effekt. Tak.

Kl. 17:51

Den fg. formand (Bjarne Laustsen):

Tak til ordføreren. Der er en kort bemærkning til hr. Dennis Flydtkjær.

Kl. 17:52

Dennis Flydtkjær (DD):

Tak for det. Gældsstyrelsen har oplyst, at det i gennemsnit tager 90 minutter at gennemgå, om sådan en sag er gyldig eller forældet eller helt skal bortfalde. Der er ifølge de sidste tal, jeg har fået, omkring 14 millioner fejlbehæftede poster. Det vil sige, at det vil tage 21 mio. timer at gennemgå dem alle sammen. Omregnet til personer svarer det til, at man skal bruge 11.000 fuldtidsansatte i et år. Der er ca. 320 mennesker, der sidder med opgaven i dag. Det betyder, at det vil tage 34 år at komme til bunds i det her, og i øvrigt kommer der løbende nye sager til. Det er ikke sådan, at der er en fast bunke, som man er igennem efter 34 år.

Hvis man nu som den person, der optrådte i Berlingske, skylder 242 kr., hvor lang tid skal man så vente på, at man kan få lov til at betale sin gæld? Det er jo der, det her forslag kommer ind i billedet. Skal man ikke have lov til at sige: Jeg vil ikke vente 34 år; der kan godt være fejl i renteberegningen, men jeg anerkender, at jeg har fået et rykkergebyr, som jeg ikke har betalt, og jeg vil faktisk gerne have det ud af verden? Med den sagsbehandlingstid, der er lige nu, kan det tage op til 34 år, inden folk får at vide, om de skylder pengene eller ej. Er det rimeligt?

Kl. 17:53

Den fg. formand (Bjarne Laustsen):

Værsgo til ordføreren.

Kl. 17:53

Mohammad Rona (M):

Nej, selvfølgelig er det ikke rimeligt. Det her bærer jo præg af at være et levn fra det gamle inddrivelsessystem EFI. Det skal vi sådan set være obs på, og det synes jeg faktisk også vi har drøftet i aftalekredsen. For det er ikke rimeligt, at folk lige pludselig ikke kan låne penge. Det er ikke rimeligt, at man står i en situation, hvor man faktisk rigtig gerne vil betale, men ikke kan.

Kl. 17:53

Den fg. formand (Bjarne Laustsen):

Tak, og værsgo til hr. Dennis Flydtkjær.

Kl. 17:53

Dennis Flydtkjær (DD):

Det andet regeringsparti, Venstre, sagde jo, at man gerne ville hæve bagatelgrænsen, og at det kunne være en af løsningerne. Men hvis man fortsatte med at sætte den op og barberede 10 år af sagsbehandlingstiden, ville det så være rimeligt, at man skulle vente 24 år? Jeg synes jo, at 10 år eller 8 år sådan rent retssikkerhedsmæssigt stadig væk er helt urimelig lang tid for mennesker at skulle sidde og vente på at få lov til at betale den gæld, som de måske har eller måske ikke har. Så kunne det ikke være en mulighed, at man sagde det her til borgerne. Det er jo deres eget valg at betale de her penge, de vil bare have gælden ud af verden og ikke vente 34 år eller med en højere bagatelgrænse måske 20 år. Så kunne det her ikke godt være en del af løsningen om end måske ikke hele løsningen?

Kl. 17:54

Den fg. formand (Bjarne Laustsen):

Værsgo til ordføreren.

Kl. 17:54

Mohammad Rona (M):

Jo, det kunne det sådan set godt, og jeg tror også, at hr. Jan E. Jørgensen faktisk sagde, at det der med at hæve bagatelgrænsen jo ikke løser alle problemer. Det kan jeg høre på Danmarksdemokraterne at I sådan set også er enige i, og det er vi sådan set også, så derfor er det jo vigtigt, at vi i aftalekredsen finder nogle initiativer og løsninger, som gør, at folk ikke skal vente 10, 20, 30, 40 år på at få inddrevet deres gæld.

Kl. 17:54

Den fg. formand (Bjarne Laustsen):

Tak til hr. Mohammad Rona fra Moderaterne. Så skal vi videre i talerrækken, og det er hr. Sigurd Agersnap fra SF. Værsgo.

Kl. 17:55

(Ordfører)

Sigurd Agersnap (SF):

Tak for ordet, formand. Jeg vil starte med at takke hr. Dennis Flydtkjær og Danmarksdemokraterne for et rigtig godt beslutningsforslag; det er relevant, det er veltimet, det er velargumenteret, og det er et af dem, man også gerne selv ville have stillet.

Når 145.000 danskere har forsøgt at betale deres gæld til det offentlige, men har fået pengene ført tilbage til deres konto – ofte tilmed uden en forklaring – men stadig væk står som skyldnere, har vi et meget stort forklaringsproblem.

Det er tæt på helt umuligt at forstå. Man har gæld til det offentlige, som man gerne vil afvikle, men det kan man ikke få lov til. Til gengæld kan man stadig væk i manges tilfælde få lov til at have en gæld, der står og bliver tilskrevet renter; den vokser, men man kan ikke afvikle den. Det er helt urimeligt, og det er ikke noget, der er acceptabelt inden for vores samlede skattesystem.

Det er folk med ikkebetalte togbøder, med en afgift til biblioteket, eller det er folk, som skylder småbeløb i skat. I langt de fleste tilfælde er det her jo ikke store gældsposter, som det også har været oppe i debatten. Størstedelen af de 145.000 danskere – langt størstedelen – har forsøgt at indbetale mindre end 1.000 kr. Det er småskyldnere.

Så kan man så sige: Skidt pyt – det drejer sig kun om 1.000 kr., og man kan betale gælden på et tidspunkt, når den er inddrivelsesparat. Men det har jo konsekvenser i mellemtiden. Ikke nok med, at der bliver tilskrevet renter, det har også konsekvenser, hvis man skal have et lån i banken, som det også har været oppe i debatten.

Helt simpelt sagt er det uacceptabelt, og det mener vi i SF – ligesom alle andre, jeg har hørt i debatten – at det er. Det er jo også noget, Folketingets Ombudsmand har italesat ret direkte, altså at det er en lidt speciel retsstilling for borgerne og der er problemer med kommunikationen.

Så det er afgørende for os, at vi får rettet op på det, at vi sikrer, at langt færre borgere står med gæld, som de ikke kan få lov at afdrage, at det sker langt hurtigere, og derfor er vi også sympatisk indstillet over for Danmarksdemokraternes forslag.

Hr. Dennis Flydtkjær sagde før, at der samlet lå 14 millioner fejlramte gældsposter. Det seneste tal, jeg har kunnet læse, er 15 millioner fejlramte gældsposter, og det viser jo, i hvert fald hvis det er udtryk for udvikling, at vi ikke bevæger os den rigtige vej, men den forkerte vej.

Vi synes som sagt, at det her er et sympatisk forslag. Det er også et forslag, som bevæger sig ind i den juridiske diskussion af, hvad der reelt kan lade sig gøre, hvor meget man vil kunne frasige sig den retskraft, der ellers skulle være på gældsposten, og hvad man kan give lovhjemmel til.

Om det er muligt juridisk, er uklart for mig, men det er sympatisk, og vi vil gerne afklare det i den videre proces, ligesom vi – som de andre partier, der tidligere har været på talerstolen – er indstillet på at kigge på andre løsninger. Tak for ordet.

Kl. 17:57

Den fg. formand (Bjarne Laustsen):

Tak for den tale til hr. Sigurd Agersnap fra SF. Der er ingen korte bemærkninger. Vi kan gå videre i talerrækken til hr. Steffen W. Frølund fra Liberal Alliance. Værsgo.

Kl. 17:58

(Ordfører)

Steffen W. Frølund (LA):

Tak for det, formand. Det snyder lidt med talerrækken, når forslagsstillerne er fra Danmarksdemokraterne og jeg altid sidder og venter på, at det er Danmarksdemokraterne, der skal sige noget før mig. Så jeg beklager, at det tog en lille løbetur herop.

Tak til hr. Dennis Flydtkjær og Danmarksdemokraterne for forslaget, og tak til ministeren for tilkendegivelsen af at dele bekymringerne her. I Liberal Alliance synes vi også, det er helt urimeligt for de klemte borgere, og arbejder også aktivt i den her aftalekreds for at afhjælpe problemerne, så godt vi kan. Vi værdsætter de mange gode kræfters arbejde for at gøre gælden inddrivelsesparat, som vi ved pågår, og vi værdsætter også de politiske tiltag såsom rentesænkningen og bagatelgrænserne, som mindsker gældsbunken alt i alt. Og som ministeren er inde på, kan vi se ind i, at den samlede statsgæld via misligholdt gæld her falder på sigt.

Vi synes, at forslaget er super fint. Hvis folk selv vedkender sig gælden, kunne man jo sige, at vedkommende så også vedkender sig, at den er inddrivelsesparat, og det synes jeg egentlig er et sundt nok princip, som vi ser andre steder. Jeg vedkender mig også, at jeg ikke er nok inde i de juridiske detaljer til at sige, om der er nogen andre stopklodser, der kunne gøre det, men så længe de ikke er kendte, vil Liberal Alliance stille sig positivt over for forslaget.

Kl. 17:59

Den fg. formand (Bjarne Laustsen):

Tak. Der er ikke nogen korte bemærkninger. Vi siger tak til hr. Steffen W. Frølund fra Liberal Alliance og går videre i talerrækken til hr. Rasmus Jarlov fra Det Konservative Folkeparti. Værsgo.

Kl. 17:59

(Ordfører)

Rasmus Jarlov (KF):

Der er vel to steder, hvor det er helt sikkert, at man kan afsløre hemmeligheder, uden at det kommer ud i en bredere kreds, og det ene er i en ph.d.-afhandling, og det andet er i Folketingssalen sådan en sen eftermiddag her i en sag, som ikke bliver dækket af medierne. Derfor vil jeg komme med den afsløring, at jeg er en skyldner. Jeg skylder penge til det offentlige.

Jeg skylder 13 kr., og hele sidste år i 2022 er jeg hver måned blev tilskrevet fire øre i rente. Det er gæld, jeg har i min virksomhed, og jeg er ikke helt sikker på, hvor den stammer fra, men jeg tror nok, at den stammer fra, at jeg i ca. 2020 på et tidspunkt fik et brev fra myndighederne om, at de mente, at jeg skyldte nogle forskellige ting i min virksomhed, som lå 5-6 år tilbage, men de havde ikke lige haft mulighed for at kigge på det i mellemtiden, så nu sendte de det her brev, og jeg sagde: Okay, det betaler jeg så. Jeg tror, det bl.a. var nogle rykkergebyrer for nogle regninger, som de sagde at jeg havde betalt for sent, som jeg ikke havde været opmærksom på var betalt for sent, og så var der påløbet et rykkergebyr, som jeg åbenbart ikke havde fået betalt. Så ringede jeg ind til Gældsstyrelsen og spurgte ind til den her gæld, og så fik jeg at vide, at jeg skulle betale om fredagen. Det ender så med, at jeg først får betalt mandag eller tirsdag. Derfor påløb der 13 kr. i rente i mellemtiden, inden jeg fik betalt.

De her 12 renteposteringer i 2022 skal jeg jo så i princippet lave bilag på hver måned. Det skal indgå i mit årsregnskab, og min revisor skal kigge på dem, og således kan vi få en masse sjov ud af det. Det er simpelt hen for småligt et system, vi har, og det er et utrolig spild af, ikke bare af myndighedernes ressourcer, men også af privatpersoner og virksomheder og bogholdere og revisorers tid, at vi sidder og opererer med gældsposter af det beløb. Det skal bare afskrives, og jeg er glad for høre, at vi alle sammen er enige om, at vi skal have bagatelgrænsen op, og at det også skal eksekveres noget hurtigere. Altså, sådan noget med, at man skylder 13 kr. i renter, bør ikke engang behandles. Det skal bare afrundes, og så skal det være ude af verden.

Der var også en sag med en kioskejer, som kom frem i JydskeVestkysten her for en uge eller to siden, og han skyldte 89 kr. De havde gennemgået hans regnskab meget, meget minutiøst. Han var blevet udtaget til kontrol, og så havde de fundet ud af, at der var et enkelt sted, hvor han havde betalt 89 kr. for lidt i moms, tror jeg det var. Det havde de så givet ham en bøde på 10.000 kr. for, og de havde kørt retssag imod manden.

Altså, mængden af ressourcer, man bruger på det der, er fuldstændig gakket, og det er vi altså nødt til at gøre noget ved. Vi kan jo ikke på den ene side sidde hele tiden konstant og beklage os over, at der er for få ressourcer i skatteforvaltningen, og så på den anden side køre den slags sager og bruge tid på at sidde og føre renter med fire øre hver måned og sådan noget. Det hænger ikke sammen. Noget af det nemmeste og hurtigste og bedste, vi kan gøre, er at få indført en bagatelgrænse og sørge for, at sådan nogle småbeløb kommer ud af verden med det samme. Så det mener vi nok er hovedløsningen på det her bjerg af af gældsposter, som vi aldrig nogen siden kommer igennem, og som er så meget spild af alles tid.

Derudover må vi nok tilslutte os de indvendinger, som har været fra bl.a. skatteministeren, om, er der er nogle retssikkerhedsmæssige udfordringer i, at man lader folk betale gæld, som egentlig ikke er konstateret som gæld. Hvis det er rigtigt, hvad der står i beslutningsforslaget, at der er borgere, der sidder og ikke kan få lån i banker, fordi bankerne får oplysninger om, at de skylder småbeløb i ikkeinddrivelsesparat gæld, så vil jeg tillade mig at bringe det forslag på banen, at bankerne ikke får adgang til den slags oplysninger, fordi det ikke er gæld, før det er konstateret, at man skylder pengene, og derfor bør Gældsstyrelsen ikke oplyse banker om, at der findes sådan nogle poster, før den er inddrivelsesparat. Jeg kunne i hvert fald godt tænke mig at høre en holdning fra regeringen og fra skatteforvaltningen til, om ikke det kunne være en vej frem, så det ikke skal være sådan, at skattegæld på 241 kr. gør, at man ikke kan få et lån, sådan som der står i beslutningsforslaget.

Kl. 18:04

Den fg. formand (Bjarne Laustsen):

Tak. Der er en kort bemærkning til hr. Dennis Flydtkjær. Værsgo.

Kl. 18:04

Dennis Flydtkjær (DD):

Tak for talen og for erkendelsen af, at man er en skyldner. Det er ikke så tit, man hører det fra talerstolen.

Jeg synes faktisk, det er et godt forslag, Det Konservative Folkeparti er kommet med i dag, og som vi om ikke andet bør kigge mere på, altså at man i hvert fald kan stoppe med at give oplysningerne videre, hvis man ikke er klar over, om det er en gældspost, folk har, eller ej. Det synes jeg da i hvert fald var en del af en løsning, man godt kunne kigge videre på. Så tak for det forslag.

Jeg vil høre, om hr. Rasmus Jarlov er klar over, at der faktisk hele tiden kommer nye gældsposter til. Altså, hvis man bare fortsætter med det, der er i dag, uden en højere bagatelgrænse, så går der jo, som jeg sagde, op imod 34 år, men posterne kommer jo løbende ind hele tiden. Er det ikke lidt ulogisk? Altså, hvis man har en vandskade derhjemme, så begynder man jo ikke med at udskifte gulvtæppet, stå og skovle vand ud og sætte et nyt køkken op; så starter man jo med at slukke for vandet. Det gør vi jo ikke her; her bygger vi et nyt it-system og ansætter 320 mand til at skovle vand ud eller finde fejlbehæftede poster, men vi har aldrig fået slukket for vandet.

Så skulle vi ikke også som en del af den her øvelse prøve at få stoppet tilgangen af fejlbehæftede poster? For ellers kommer vi jo aldrig videre. Så bliver sagsbehandlingen jo bare længere og længere, og flere og flere mennesker kommer i klemme på en ganske urimelig måde.

Kl. 18:05

Den fg. formand (Bjarne Laustsen):

Værsgo til ordføreren.

Kl. 18:05

Rasmus Jarlov (KF):

Jo, det er jeg klar over, bl.a. fordi jeg jo selv er skyld i, at der er en gældspost mere, i og med at jeg skylder de her 13 kr. Så jo, selvfølgelig opstår der hele tiden nye poster, især når regler og skyldige beløb bliver behandlet med den ekstreme nidkærhed, som skattevæsenet er blevet pålagt at behandle dem med. Det er vel at mærke ikke skattevæsenets skyld; det er jo, fordi de skal gøre det, altså fordi Gældsstyrelsen skal behandle tingene på den måde, som de gør.

Så den der smålighed og nidkærhed skal vi væk fra, så der ikke kommer så mange nye poster, og så kan vi selvfølgelig bagefter kigge på, hvordan vi kommer af med posterne. Men det er jo en helt rigtig analyse, at det vigtigste må være at sørge for, at der ikke er en konstant tilgang af nye småbeløb, som der er usikkerhed om.

Kl. 18:06

Den fg. formand (Bjarne Laustsen):

Tak. Værsgo til hr. Dennis Flydtkjær.

Kl. 18:06

Dennis Flydtkjær (DD):

Min pointe var sådan set ikke det, at der kommer nye poster til, for det gør der jo løbende, hele tiden. Det handler om de her poster, som man ikke ved om er inddrivelsesparate, altså om de er lovlige; det er dem, der bliver ved med at komme nye ind af. For der vil jo hele tiden i samfundet være nogle, der ikke betaler deres daginstitution, skat eller rykkergebyr; det kan vi ikke undgå, tror jeg ikke. Det kan vi selvfølgelig prøve at tage andre initiativer for at nedbringe, men det, der er det primære, er alle dem, som er potentielt fejlbehæftede, for der bliver der ved med at strømme nye poster til.

Mit billede på det er, at det jo svarer til, at man ikke får slukket for vandet, når der er en vandskade, altså når der bliver ved med at fosse nye poster ind i systemet, hvilket gør, at det ikke kommer til at virke. Altså, systemet bliver jo aldrig bedre end de data, der er inde i det, og hvis vi ikke får lukket ned for, at der kommer nye fejlbehæftede poster ind, så bliver det område jo aldrig godt.

Kl. 18:06

Den fg. formand (Bjarne Laustsen):

Værsgo til ordføreren.

Kl. 18:06

Rasmus Jarlov (KF):

Ja, det er jo også åbenlyst rigtigt. Jeg ved ikke lige, hvordan man gør det, for det bliver svært at undgå, at der kan være noget tvivl om nogle gældsposter. Altså, jeg har jo haft mange historier med penge, jeg skylder. Bl.a. fik jeg på et tidspunkt tilsendt en gældspost, fordi en genbrugsstation mente, at jeg skyldte nogle penge for at være kørt derind med papegøjeplader på. Den post stod så pludselig på min gældsliste, indtil jeg gjorde indsigelse mod det, og så fik jeg den slettet. Der havde jeg jo ret, og der ville det være ærgerligt, hvis man bare sådan med det samme sagde: De penge skylder du. Så der er jo nødt til at være en proces for at finde ud af, om man skylder penge eller ej.

Kl. 18:07

Den fg. formand (Bjarne Laustsen):

Tak til ordføreren. Der er ikke flere korte bemærkninger. Vi siger tak til hr. Rasmus Jarlov. Jeg kan ikke se fru Trine Pertou Mach fra Enhedslisten, og jeg kan heller ikke se fru Samira Nawa fra Radikale Venstre. Så kan jeg give ordet til hr. Peter Kofod fra Dansk Folkeparti. Værsgo.

Kl. 18:07

(Ordfører)

Peter Kofod (DF):

Tak for det, og tak til Danmarksdemokraterne for at have fremsat det her beslutningsforslag. Helt generelt har vi i Dansk Folkeparti, ligesom jeg tror, det er tilfældet i alle andre partier, en dyb bekymring over vores skattevæsens forfatning og de, det vil jeg gerne sige, skandalesager, der har kørt om Skat i efterhånden rigtig, rigtig mange år, og som er til dyb frustration for alle. Jeg tror også, det er noget af det, der er med til at minimere danskernes tillid til hele vores system og måden, det fungerer på, fordi skandalerne jo mildest talt er væltet ud af Skat de seneste mange år. Jeg synes, det, som Danmarksdemokraterne lægger op til her, er helt fint. Jeg tror, vi kommer til at snakke med Danmarksdemokraterne om, hvordan man praktisk vil kunne gøre det, i udvalget, inden det her går til afstemning, men jeg er meget, meget positiv over for det. Så det regner vi med at støtte. Tak for ordet.

Kl. 18:08

Den fg. formand (Bjarne Laustsen):

Tak for den ordførertale. Der er ingen korte bemærkninger, og så kan vi gå videre. Noah Sturis fra Alternativet har meldt afbud, og jeg kan ikke se fru Pernille Vermund fra Nye Borgerlige, og derfor kan jeg give ordet til forslagsstillerne. Hr. Dennis Flydtkjær, værsgo.

Kl. 18:09

(Ordfører for forslagsstillerne)

Dennis Flydtkjær (DD):

Tak. Først tak til Folketingets partier, der er mødt op til debatten i dag. Jeg synes, det har været en god og konstruktiv og løsningsorienteret debat, hvor alle sådan set er med på problemstillingen, at det selvfølgelig ikke er rimeligt, at folk kan komme til at vente i rigtig mange år for at få afklaret, om de skylder penge eller ej, og heller ikke kan få lov til at komme af med dem, hvis de trods alt gerne vil betale dem. Så jeg synes, det har været positivt. Også tak til skatteministeren for, at man faktisk ser positivt på den her problemstilling. Jeg er sådan set med på, at det her kan være en del af løsningen, men også, at der kan være andre løsninger. Om det er en bagatelgrænse, som er et godt forslag fra hr. Rasmus Jarlov fra Det Konservative Folkeparti, synes jeg også, man bør kigge på det.

Jeg tror, man bliver nødt til at kigge bredt på det, for som jeg også nævnte i et af mine spørgsmål, har Gældsstyrelsen oplyst, at det i gennemsnit tager cirka 90 minutter for dem at behandle en sag, og hvis der er omkring 14 millioner fejlbehæftede poster, vil det tage 21 millioner timer eller 11.000 fuldtidsansatte i et helt år at komme til bunds i de her bunker. Og som jeg nævnte, vil der med cirka 320 ansatte, der sidder og kigger på det her, gå 34 år, inden man kommer til bunds. Når vi så samtidig ved, at der hele tiden og løbende kommer nye fejlbehæftede poster ind, hvor man ikke ved, om der er dobbeltposteringer af dem, forkerte renteberegninger eller en stiftelsesdato, der er forkert, har vi bare en uendelig problemstilling, som vi simpelt hen ikke kan være bekendt at byde borgerne. Som det også er blevet nævnt af en ordfører, er det også noget, Ombudsmanden har været ret kritisk over for og har sagt, at det simpelt hen ikke er rimeligt over for borgerne, at man ikke kan få lov til at komme af med sin gæld, hvis man står og skal videre med sit liv. F.eks. kan man bliver forhindret i eller opleve problemer med at kunne låne til et hus, købe en bil eller andre sager.

Så det synes jeg er vigtigt vi som Folketing får rettet op på, og jeg håber også meget på og vil appellere til, at den aftalekreds, der er der, tænker lidt bredere og måske inviterer Folketingets partier bredt ind. For det er trods alt ikke en forligskreds, det er en aftalekreds, og den kan man jo godt bygge ovenpå, for det lyder til, at der er en ret bred enighed i Folketinget til at kigge på de her problemstillinger. Så det er bare en opfordring til, at vi andre partier kan få lov til at komme med.

Meget lavpraktisk har mit parti jo det problem, at vi ikke fandtes på det tidspunkt, man lavede aftalen, så derfor havde vi heller ikke mulighed for at tilslutte os på det tidspunkt. Så jeg vil håbe på, at der er velvillighed til, at vi kigger bredt på det i Folketinget. Men tak for en god og løsningsorienteret debat.

Kl. 18:11

Den fg. formand (Bjarne Laustsen):

Tak til hr. Dennis Flydtkjær. Der er ikke nogen korte bemærkninger.

Da der ikke er flere, der har bedt om ordet, er forhandlingen afsluttet.

Jeg foreslår, at forslaget henvises til Skatteudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

8) 1. behandling af beslutningsforslag nr. B 64:

Forslag til folketingsbeslutning om oprettelse af en statslig jordfond.

Af Søren Egge Rasmussen (EL) m.fl.

(Fremsættelse 14.03.2023).

Kl. 18:12

Den fg. formand (Bjarne Laustsen):

Ordføreren ønsker et par minutter til at begrunde forslaget. Værsgo.

Kl. 18:12

Begrundelse

(Ordfører for forslagsstillerne)

Søren Egge Rasmussen (EL):

Tak. Det er et forslag til folketingsbeslutning om at oprette en statslig jordfond, hvor Folketinget pålægger regeringen at oprette en statslig jordfond efter samme model som Danmarks Grønne Investeringsfond og med det formål at opkøbe landbrugsejendomme og landbrugsjord for at styrke Danmarks indsats mod både klima- og biodiversitetskrisen samt øge det økologiske landbrugsareal. Det er et beslutningsforslag, som vi fremsatte for 6-7 år siden; det er et beslutningsforslag, som også er funderet i, at man tidligere har set på de her muligheder. Der blev lavet en større rapport tilbage i 2001, hvor man sådan set var klar til at rulle videre, men så skete der det meget ulykkelige, at vi havde et folketingsvalg, hvor Anders Fogh Rasmussen kom til, og så skete der ikke mere på det her område. Men det kan vi jo rette op på på et senere tidspunkt, og der har vi så chancen i dag.

Det, som er hovedsigtet med det, er at få nogle flere redskaber til at kunne arbejde mere med at komme i mål med, at vi får mere natur; at vi får lavbundsarealer taget ud hurtigere; at staten har nogle arealer, så man kan foretage bytte af jord, så vi kan realisere nogle større projekter, og så vi kan redde vores grundvand, øge det økologiske areal og arbejde målrettet med biodiversitet. Så vi har nogle idéer til, at man skal ud at købe bl.a. ejendomme, som kommer på tvangsauktion; det synes vi er oplagt. Og det er oplagt, at vi arbejder med, at der er flere, der kommer til at forpagte landbrugsjord. Det er noget, man også har arbejdet med andre steder, og det synes vi er væsentligt at staten går ind i.

Der er ikke den store finansiering i det her. Der er sådan set, at ministeriet skal lave et stykke forarbejde, og så har vi i beslutningsforslaget også en idé til, hvordan det kan etableres, så det sådan set ikke kommer til at koste statskassen det store. Tak.

Kl. 18:14

Den fg. formand (Bjarne Laustsen):

Tak for den motivering. Så er det ministeren for fødevarer, landbrug og fiskeri. Værsgo.

Kl. 18:14

Forhandling

Ministeren for fødevarer, landbrug og fiskeri (Jacob Jensen):

Tak for ordet. Og tak til Søren Egge Rasmussen og andre, som er med til at fremsætte beslutningsforslaget her i dag. Som hr. Søren Egge Rasmussen allerede har sagt, er beslutningsforslaget et forslag om at pålægge regeringen at oprette en statslig jordfond efter den samme model som Danmarks Grønne Investeringsfond. Fonden skal have til formål at opkøbe landbrugsejendomme og landbrugsjord, for, som det hedder, at styrke Danmarks klima- og biodiversitetsindsats samt at øge det økologiske landbrugsareal. Og tanken er så med forslaget, at landbrugsjorden efter opkøbet enten skal overgå til naturformål eller bortforpagtes til landbrugere med klausuler om eksempelvis økologisk drift.

Jeg er helt enig i, at dansk landbrug skal omstille sig yderligere i en stadig mere grøn og klimavenlig retning, men måske ikke så overraskende mener jeg ikke, at forslaget her anviser den rigtige løsning, og det er der grundlæggende tre årsager til.

Den ene årsag er, at regeringens udgangspunkt for landbrugets udvikling er, at det skal ske markedsdrevet, hvor det er den enkelte ejer og markedet i samspil, som afgør, om en landbrugsbedrift eksempelvis skal drives økologisk eller ej.

Den anden årsag er, at med vores landbrugsaftale, som jo er indgået ved et meget bredt forlig inkluderende Enhedslisten, har vi sat rammerne for den grønne omstilling af dansk landbrug frem mod 2030. Landbrugsaftalen indeholder allerede en række initiativer, som skal forbedre klimaet, vandmiljøet, biodiversiteten og øge det økologiske areal.

Og den tredje årsag er, at forslaget også er meget dyrt, og at det vil lægge beslag på en uforholdsmæssig stor del af statens finanser. Der omsættes årligt landbrugsjord for i omegnen af 20 mia. kr. Hvis man eksempelvis skulle opkøbe bare de 5 pct., ville det så svare til et finansieringsbehov på 1 mia. kr.

Men som sagt er der i det brede flertal bag landbrugsaftalen enighed om en bindende og ambitiøs omstilling af landbruget over de kommende år. Og der er også over 50 forskellige indsatser i aftalen, som netop skal sikre, at den grønne omstilling af dansk landbrug også fortsætter i de kommende år. F.eks. skal der frem mod 2030 udtages 100.000 ha lavbundsjorde, og der afsat ca. 7 mia. kr. til det. Det skal ske gennem opkøb af landbrugsjord. Der skal samtidig ske en massiv kvælstofindsats og ikke mindst en stor satsning på økologien. Der er afsat mere end 600 mio. kr. til privat skovrejsning og 3½ mia. kr. til økologisk arealstøtte med henblik på at understøtte en fordobling af det økologiske areal.

Regeringen er af den opfattelse, at den grønne omstilling skal ske med hensyntagen til en fortsat bæredygtig udvikling af erhvervet og dets konkurrenceevne. Der er derfor i landbrugs aftalen prioriteret 150 mio. kr. til en ny grøn landbrugskapital under Vækstfonden; penge, som skal gå til investeringer i dansk landbrug, der bygger på en bæredygtig forretningsplan både økonomisk, klima- og miljømæssigt.

Forligspartierne bag landbrugsaftalen, der som bekendt er inklusive forslagsstillernes parti, har derfor allerede prioriteret mange midler, der skal sikre den grønne omstilling af landbruget. Regeringen er af den opfattelse, at landbrugserhvervet skal fremtidssikres og udvikles efter de principper, som vi politisk er enige om i landbrugsaftalen. Arealerne skal dyrkes i overensstemmelse med de regler og miljøkrav, der er enighed om. Staten skal derfor som udgangspunkt ikke eje landbrugsjord med særlige klausuler, der begrænser den enkelte landbrugers råderet over sin ejendom.

Må jeg bare til slut igen takke initiativtagerne til beslutningsforslaget, men som jeg så har redegjort for, ser vi ikke i regeringen, at forslaget giver den rette løsning, og derfor vil regeringen afvise forslaget i sin helhed. Tak for ordet.

Kl. 18:19

Den fg. formand (Bjarne Laustsen):

Tak til ministeren. Så er der korte bemærkninger, først fra hr. Søren Egge Rasmussen fra Enhedslisten. Værsgo.

Kl. 18:19

Søren Egge Rasmussen (EL):

Jeg var jo godt klar over, at det var lidt op ad bakke med en liberal regering i forhold til at imødekomme det her forslag. Det havde måske været nemmere i sidste folketingsperiode. Nu har vi jo en landbrugsaftale, og der står i den landbrugsaftale, at man sådan set godt må gå videre end det, der står dér. Så det er sådan setlegalt nok.

Nu siger ministeren, at det bliver meget dyrt. Det tror jeg sådan set ikke det gør, men det er jo sådan nogle regneeksempler, vi kan lave. Det er jo spørgsmålet om, at det bliver et anderledes ejerskab af noget landbrugsjord. Dermed er der nogle landmænd, som kan komme til at forpagte jord og drive jorden uden at skulle ud og gældsætte sig selv. Det er jo noget, man visse steder afprøver. Det afprøver man bl.a. på Samsø, hvor der er en lokal fond, der opkøber landbrugsjord og forpagter den ud til unge landmænd, som man gerne vil have til at flytte til øen. Så man kan godt have fonde, som har det sigte.

Så er det ikke korrekt, at vi egentlig godt kan gå videre end landbrugsaftalen, altså at det sådan seter legalt nok at tage flere tiltag, end der er i landbrugsaftalen?

Kl. 18:20

Den fg. formand (Bjarne Laustsen):

Værsgo til ministeren.

Kl. 18:20

Ministeren for fødevarer, landbrug og fiskeri (Jacob Jensen):

Jo, altså det er fuldt legalt at tage alle de initiativer, som der er flertal for her i salen, og som der så, hvis man holder sig til Christiansborgs forligsjura, også er opbakning til og enighed om i en given forligskreds. Der er vi jo, synes jeg, begunstiget af, at vi har en meget bred forligskreds på landbrugsområdet. Det tror jeg også man i landbruget er glade for, i den forstand at det så også giver nogle stabile rammer.

Men selvfølgelig kan man gå videre. Det, jeg bare siger, er, at vi ser, at der allerede er mange initiativer, plus 50 initiativer; der er nogle bindende målsætninger, og det er dem, som jeg er optaget af at vi også leverer på, og der ligger adskillige initiativer, også i forhold til biodiversitet, i forhold til klima, i forhold til nedbringelse af CO2 og i forhold til nedbringelse af kvælstofudledning osv.. Det er det, jeg har fokus på, og det, vi har aftalt, er selvfølgelig også det, vi skal levere på.

Kl. 18:21

Den fg. formand (Bjarne Laustsen):

Tak. Så er det hr. Søren Egge Rasmussen.

Kl. 18:21

Søren Egge Rasmussen (EL):

Det er godt, at ministeren vedstår sig, at der skal leveres på det, der står i landbrugsaftalen. Så må vi jo håbe, at der kommer noget mere fremdrift i det. Men vi står der, hvor der ikke er virkemidler i forhold til at redde vores drikkevand. Det kommer landbrugsaftalen ikke til at gøre. Med hensyn til biodiversitet er krisen jo så stor, at vi er nødt til at finde på flere virkemidler end dem, der er aftalt, for at vi kommer hen til noget, hvor vi varetager naturens interesser. Kan ministeren ikke se, at drikkevandsbeskyttelsen ikke er varetaget i tilstrækkeligt omfang i landbrugsaftalen?

Kl. 18:21

Den fg. formand (Bjarne Laustsen):

Værsgo til ministeren.

Kl. 18:21

Ministeren for fødevarer, landbrug og fiskeri (Jacob Jensen):

Man skal jo se landbrugsaftalen i den ånd, som landbrugsaftalen også er lavet i, nemlig at det er initiativer, som skal være med til, at vi bringer landbruget derhen, hvor vi også kan levere på det, som er målsætningen, herunder målsætningen om at skulle nedbringe CO2-udledningen fra landbruget i 2030 i forhold til 1990 med 55-65 pct.. Tilsvarende er der mål for kvælstof osv.. Det er jo de initiativer, vi i fællesskab har taget i landbrugsaftalen, som skal bringe os derhen. Hvad der derudover kan tages af yderligere initiativer på Miljøministeriets område eller alle mulige andre steder, kan man selvfølgelig altid stille forslag om, men det, jeg fokuserer på og er målrettet mod i mit arbejde, er, at vi i vores landbrugsforligskreds leverer på de aftaler, vi har lavet, og på de indsatser, som vi har aftalt skal ud og virke, sådan at vi kommer i mål med de bindende mål, vi politisk har sat os.

Kl. 18:22

Den fg. formand (Bjarne Laustsen):

Tak. Så er det hr. Carsten Bach fra Liberal Alliance.

Kl. 18:22

Carsten Bach (LA):

Tak for det, og tak til ministeren for talen og for afvisningen af beslutningsforslaget. Jeg havde måske heller ikke forventet andet. Men alligevel tak for det. Så skal jeg bare spørge ministeren, om ministeren mener, at staten skal eje jord, hvorpå der drives kommerciel drift.

Kl. 18:23

Den fg. formand (Bjarne Laustsen):

Værsgo til ministeren.

Kl. 18:23

Ministeren for fødevarer, landbrug og fiskeri (Jacob Jensen):

Nej, udgangspunktet er – og det var også det, jeg sagde – at det må være sådan, at landbruget kan udvikle sig med den strukturelle tilpasning, som landbruget altid har tilpasset sig med, og det er jo også markedsdrevet, i forhold til hvad der måtte være af muligheder, hvad der er af efterspørgsel, og hvad der selvfølgelig også er teknologi og finansiering og økonomi til i landet i al almindelighed. Så den strukturelle udvikling af landbruget skal selvfølgelig som udgangspunkt foregå på kommercielle vilkår. Det er klart.

Kl. 18:23

Den fg. formand (Bjarne Laustsen):

Tak. Hr. Carsten Bach.

Kl. 18:23

Carsten Bach (LA):

Tak. Betyder ministerens svar så, at staten skal afhænde arealer, hvorpå der bliver drevet kommerciel landbrugsdrift, men måske også skovdrift?

Kl. 18:24

Den fg. formand (Bjarne Laustsen):

Værsgo til ministeren.

Kl. 18:24

Ministeren for fødevarer, landbrug og fiskeri (Jacob Jensen):

Jeg er med på, hvad spørgeren – om man så må sige – fisker efter. For selvfølgelig ejer staten forskellige arealer, men til forskellige formål, og vi har ikke fra vores side nogen intention om, at vi skal øge statens ejerandel. Det har vi ikke, og det er også derfor, jeg siger, at udgangspunktet er, at den strukturelle tilpasning, som landbruget igennem alle årene har været igennem, og som det fortsat skal være igennem, skal ske på kommercielle vilkår.

Men der kan være andre – det kan være forsvaret eller andre – som har arealer til et formål, men hvor de måske ikke benytter arealet til det formål i en periode, og hvor det så selvfølgelig giver god mening, at de eksempelvis forpagter jorden ud, så man kan bruge den til landbrugsdrift i den mellemliggende periode, indtil eksempelvis forsvaret har brug for arealet til et andet formål.

Kl. 18:24

Den fg. formand (Bjarne Laustsen):

Tak til ministeren. Der er ikke flere korte bemærkninger. Så vi kan gå videre i ordførerrækken, og den første, der får ordet, er hr. Thomas Monberg fra Socialdemokratiet. Værsgo.

Kl. 18:25

(Ordfører)

Thomas Monberg (S):

Tak, formand. Da vores ordfører desværre ikke kunne være til stede i dag, har jeg fået fornøjelsen af at være ordfører her på B 64, der handler om oprettelsen af en statslig jordfond, og som er indstillet og fremsat af Enhedslisten.

I Socialdemokratiet ønsker vi en grøn omstilling af det danske landbrug. Vi ønsker et stærkt grønt fødevareerhverv, der kan levere gode og sunde fødevarer, samtidig med at vi passer på vores klima og natur. Derfor stod vi i spidsen for den landbrugsaftale, der skal sikre, at det danske landbrug når sine klima- og miljømål, samtidig med at vi skaber nye arbejdspladser i Danmark, en aftale, som dagens forslagsstillere også er med i, og som de har været en vigtig bidragyder til.

En af de vigtige opgaver i forhold til at nå klima- og miljømålene er netop at kunne udtage landbrugsjord. Her er vi helt enige med forslagsstillerne. I landbrugsaftalen er målet, at der skal udtages 100.000 ha lavbundsjord, og det har vi sat 7 mia. kr. af til. Derudover har vi afsat mere end 600 mio. kr. til privat skovrejsning og 3,5 mia. kr. til økologisk arealstøtte, så vi kan få fordoblet det økologiske areal i Danmark.

Selv om vi deler mange af intentionerne i dagens beslutningsforslag, kan vi ikke støtte det, dels fordi vi allerede har iværksat en lang række indsatser til at nå de samme mål, dels fordi forslaget er ganske omkostningsfyldt. Som ministeren lige har redegjort for, vurderer ministeriet, at forslaget vil kræve en årlig finansiering på omkring 1 mia. kr. Socialdemokratiet kan derfor ikke støtte forslaget. Tak for ordet.

Kl. 18:26

Den fg. formand (Bjarne Laustsen):

Tak til hr. Thomas Monberg. Der er ikke nogen korte bemærkninger. Så vi kan gå videre i ordførerrækken, og jeg skal give ordet til hr. Erling Bonnesen fra Venstre. Værsgo.

Kl. 18:27

(Ordfører)

Erling Bonnesen (V):

Tak for det. Når man ser forslaget her fra Enhedslisten, kommer man næsten til at tænke på fortidens store debatter om kommunisme op mod liberalisme og markedsøkonomi. Jeg troede egentlig, at Enhedslisten havde nedtonet deres gamle ideologiske manifest. Vi husker jo også debatterne fra Enhedslisten om, at staten nærmest skulle overtage det hele, og at man personligt stort set kun måtte eje sin tandbørster. Men så tror jeg, man holdt et ekstraordinært årsmøde, eller hvad det hedder i Enhedslisten, hvor man ligesom smed det på møddingen. Men det har man åbenbart været ude at hente frem igen, må vi jo så forstå.

Men jeg er nu ikke i tvivl. Jeg er Venstremand og liberal, og i Venstre kan vi naturligvis ikke støtte dette forslag fra Enhedslisten. Vi har jo også tidligere set, hvordan det gik med sådan nogle lidt kommunistisk inspirerede tiltag fra Sovjet, og det synes vi bestemt ikke vi skal i retning af. I stedet for er jeg, ligesom både ministeren og den foregående ordfører lige har redegjort for, glad for den brede landbrugsaftale, som vi har fået lavet, og som netop sætter rammerne for, at vi fortsat kan have en god eksportorienteret landbrugs- og fødevaresektor. Og det synes jeg vi skal holde fast i og understøtte og arbejde med, og landbruget og fødevaresektoren skal udvikles og ikke afvikles. Så vi afviser beslutningsforslaget her fra Enhedslisten.

Kl. 18:28

Den fg. formand (Bjarne Laustsen):

Tak. Det fremkaldte en kort bemærkning fra hr. Søren Egge Rasmussen. Værsgo.

Kl. 18:28

Søren Egge Rasmussen (EL):

Ordføreren kan rolig beholde sin tandbørste. Det her beslutningsforslag vil jo gøre det nemmere for unge landmænd at komme ind i landbruget, fordi det vil give mulighed for, at der vil være arealer, som bliver forpagtet, i stedet for at man absolut skal ud og gældsætte sig helt op over ørerne, hvis man skal etablere sig som ung landmand. Det er jo et af plusserne ved det her, altså ved at have en jordfond, hvor man forpagter landbrugsjorder ud.

Så har jeg noteret mig, at der er nogle af vores indsatser i landbrugsaftalen, f.eks. det med udtagning af lavbundsarealer, som går for langsomt. Jeg har også noteret mig, at der er nogle kommuner, der er dygtige til at bytte jord, når man skal realisere et eller andet naturprojekt. Den samme rolle kunne staten have. Det kunne vi jo også se i det lovforslag om landbrugsstøtten, der var. Der er der jo mulighed for, at staten kan erhverve arealer til lavbundsarealer. Jeg tror ikke, at regeringen sådan er helt kommunistisk osv., men der var sådan set et redskab, som ministeren kunne bruge. Vi ønsker så at udvide det, så det har flere funktioner.

Så ordføreren kan rolig beholde sin tandbørste og være helt rolig ved og måske være mere åben over for nye initiativer.

Kl. 18:29

Den fg. formand (Bjarne Laustsen):

Værsgo til ordføreren.

Kl. 18:29

Erling Bonnesen (V):

Tak for det. Jeg vil meget gerne have lov til at beholde meget mere end tandbørsten. Så det er derfor, at det bliver en absolut afvisning af det forslag her fra Enhedslisten. Jeg tror simpelt hen ikke på det grundlag, som ordføreren siger der er. Landbruget er i forvejen godt bekendt med f.eks. forpagtning. Der er jo også unge landmænd, der starter op på den måde. Der er også godt gang i, at landmænd går sammen om at etablere et selskab. Det er jo f.eks. også pensionskassemodellen og det, at man så får noget finansiering ad den vej for at overtage nogle af tingene. Og ja, der er da altid udfordringer.

Men jeg synes, at vi skal afvise det her forslag fra Enhedslisten og så gå videre med at koncentrere kræfterne om at få udmøntet den landbrugsaftale, som vi har, og som Enhedslisten jo i øvrigt også er med i.

Kl. 18:30

Den fg. formand (Bjarne Laustsen):

Tak til ordføreren. Så er det hr. Søren Egge Rasmussen.

Kl. 18:30

Søren Egge Rasmussen (EL):

Jeg tror, at landbruget i sin omstilling har brug for noget nytænkning. Der er det så, at den nye mulighed, hvor man forpagter jorden i stedet for at købe, jo sådan set er et redskab. Det kan man bl.a. se på Samsø, hvor de beder unge landmænd om at flytte til Samsø og forpagte jord derovre og etablere deres produktioner. Det er der sådan set nogle unge der gør. Det synes jeg er et rigtig godt initiativ. Vi har også Danmarks Økologiske Jordbrugsfond, som opkøber landbrugsjorder og forpagter dem ud til økologisk brug. Det har et klart sigte, og det er så det, vi også foreslår at staten kan gøre.

Kl. 18:31

Den fg. formand (Bjarne Laustsen):

Værsgo til ordføreren.

Kl. 18:31

Erling Bonnesen (V):

Jeg synes, at der er masser af nytænkning, også blandt de unge landmænd og dem, som er godt i gang. De efterspørger sådan set ikke det her fra Enhedslisten; de efterspørger, at vi snarest muligt får udmøntet landbrugsaftalens gode initiativer, så de netop kan komme videre. Så når man er ude og sparke lidt dæk i maskinhusene, venter de sådan set på os og på landbrugsaftalens udmøntning.

Kl. 18:31

Den fg. formand (Bjarne Laustsen):

Tak til hr. Erling Bonnesen. Der er ikke flere korte bemærkninger. Så kan vi gå videre til fru Charlotte Bagge Hansen fra Moderaterne. Værsgo.

Kl. 18:31

(Ordfører)

Charlotte Bagge Hansen (M):

Tak, formand. Tak for ordet. Først og fremmest vil jeg sige tak til Enhedslisten for at fremsætte det her beslutningsforslag om oprettelse af en statslig jordfond. I Moderaterne er vi langt hen ad vejen enige i de problemstillinger, som beslutningsforslaget her søger at løse i det danske landbrug. Det er vores holdning, at dansk landbrug skal omstilles i en mere bæredygtig og klimavenlig retning, men vi mener ikke, at løsningen er, at staten skal opkøbe landbrugsjord. Vi skal nemlig fortsat udvikle og ikke afvikle det danske landbrug. I Moderaterne mener vi, at landbrugets udvikling fortsat skal være markedsdrevet, da vi har en lang og vigtig tradition for privat ejerskab af landbrugsjord. Udviklingen af landbruget bør ske i overensstemmelse med de principper.

I vores øjne er det er altså ikke hensigtsmæssigt, at en statslig jordfond skal opkøbe landbrugsejendomme og landbrugsjord med det formål at styrke Danmarks klima- og biodiversitetsindsats samt at øge det økologiske landbrugsareal. For det første er det en meget dyr affære, som vil beslaglægge en meget stor del af statens finanser; for det andet har vi indgået en landbrugsaftale med et bredt flertal, der netop har til formål at udvikle dansk landbrug i en grøn og klimavenlig retning frem mod 2030.

Med landbrugsaftalen har vi allerede fremsat en række initiativer, der skal løse de selv samme problemer, som beslutningsforslaget her søger at løse. Derudover vil jeg også fremhæve, at der er nedsat en ekspertgruppe om en grøn skattereform, der senere i år kommer med anbefalinger til udformning af en afgift.

I Moderaterne går vi ind for en klimaafgift som et led i en større omstilling af den samlede danske landbrugs- og fødevaresektor. Klimaafgiften skal sikre, at vi fortsat kan udvikle dansk landbrug, samtidig med at vi at vi skal opfylde de bindende reduktionsmål for land- og skovbrugssektoren på 55-65 pct. i 2030 i forhold til 1990-niveauet. Klimaafgiften skal udformes på en måde, hvor erhvervet understøttes, således at erhvervets konkurrenceevne ikke forringes, og at der dermed ikke flyttes arbejdspladser ud af landet.

På den baggrund kan Moderaterne ikke støtte det her beslutningsforslag; for vi mener ikke, at forslaget anviser den rette løsning på problemet. Det gør vi, til trods for at vi også mener, at der bliver rejst en vigtig diskussion om landbrugets grønne omstilling, som vi selvfølgelig fortsat gerne vil drøfte. Mange tak for ordet.

Kl. 18:34

Den fg. formand (Bjarne Laustsen):

Tak. Der er en kort bemærkning fra hr. Carsten Bach fra Liberal Alliance. Værsgo.

Kl. 18:34

Carsten Bach (LA):

Tak. Tak for ordførertalen. Jeg kunne måske egentlig bare have prikket til ordføreren, som jo er min sidemakker normalt, men jeg synes, at det giver god mening også for Moderaterne lige at udfolde deres politik lidt mere fra Folketingets talerstol. Derfor vil jeg meget gerne spørge Moderaternes ordfører – og sådan set stille det samme spørgsmål, som jeg stillede ministeren – nemlig om Moderaterne er af den opfattelse, at staten skal eje jord, hvorpå der drives kommerciel drift.

Kl. 18:34

Den fg. formand (Bjarne Laustsen):

Værsgo til ordføreren.

Kl. 18:34

Charlotte Bagge Hansen (M):

Altså, der kan ordføreren sige fuldstændig det samme, som ministeren sagde: Nej, det mener vi ikke. Vi mener, at det er de frie markedskræfter, der skal være drivende. Det, at man så forpagter noget statslig jord ud, som forsvaret eventuelt bruger, synes vi jo kun er hensigtsmæssigt, altså at der er nogle, der kan drive erhverv på de arealer.

Kl. 18:35

Den fg. formand (Bjarne Laustsen):

Tak. Værsgo til hr. Carsten Bach.

Kl. 18:35

Carsten Bach (LA):

Tak. Tak for svaret, som jo ganske rigtigt læner sig meget op ad ministerens svar, og derfor vil jeg også godt stille et opfølgende spørgsmål til ordføreren fra Moderaterne. Det drejer sig om den statsejede jord, hvorpå der på nuværende tidspunkt drives kommerciel aktivitet, som er en mere eller mindre permanent foranstaltning: Skal den jord og det areal så afhændes?

Kl. 18:35

Den fg. formand (Bjarne Laustsen):

Værsgo til ordføreren.

Kl. 18:35

Charlotte Bagge Hansen (M):

Det har jeg faktisk ikke gjort mig nogen overvejelser om, men det kunne da være en interessant diskussion at tage, kunne jeg forestille mig, i den nærmere fremtid. Vi har jo noget sikkerhedspolitik og noget forsvar, som jeg tænker – i hvert fald i den nærmeste fremtid – ikke kommer til at stå med for meget øvelsesterræn. Men man kan jo tale og diskutere om alt.

Kl. 18:36

Den fg. formand (Bjarne Laustsen):

Ja tak, og så er det hr. Per Larsen fra Det Konservative Folkeparti.

Kl. 18:36

Per Larsen (KF):

Tak for det, og tak til fru Charlotte Bagge Hansen for talen. Jeg bemærkede, at ordføreren var inde på det her med klimaafgifter på dansk landbrug, og at det ikke måtte have lov til at gå ud over dansk landbrugs konkurrenceevne. Så jeg vil gerne spørge ordføreren, hvordan man tænker at implementere sådan en klimaafgift.

Kl. 18:36

Den fg. formand (Bjarne Laustsen):

Værsgo til ordføreren.

Kl. 18:36

Charlotte Bagge Hansen (M):

Lige nu afventer vi jo svar fra den ekspertgruppe, der er i gang med at arbejde nu. Men jeg vil sige det sådan: Vi sidder ikke på hænderne i Moderaterne – vi sidder og arbejder på at tænke i alternative måder, vi kan implementere det her på.

Så jeg kan desværre ikke komme nærmere ind på det nu, men jeg bruger lidt tid på at tænke på alternativer, for det er vigtigt – og jeg vil gerne understrege, at det er så vigtigt – at vi ikke forringer landbrugets konkurrenceevne.

Kl. 18:37

Den fg. formand (Bjarne Laustsen):

Ja tak. Værsgo til hr. Per Larsen.

Kl. 18:37

Per Larsen (KF):

Ja, for der er jo flere forskellige måder, man kan implementere afgifter på. Man kunne jo gøre det i køledisken, hvor det så er op til forbrugerne. Så undgår man, at man forringer konkurrenceevnen på eksportmarkederne. Var det noget, som ordføreren kunne tænke sig?

Kl. 18:37

Den fg. formand (Bjarne Laustsen):

Værsgo til ordføreren.

Kl. 18:37

Charlotte Bagge Hansen (M):

Altså, jeg synes, det er utrolig interessant, og nu er jeg jo den type, at når jeg er blevet spurgt om, hvad mit største succeskriterie i forhold til at gå ind i politik er, så er det faktisk at kunne lande de allerallerbedste løsninger sammen med nogle andre. For jeg tror på, at når nu vi sætter os ned og arbejder på det her i fællesskab og finder ud af, hvordan vi gør det her bedst og smartest, så det ikke rammer erhvervet, så finder vi nogle rigtig gode løsninger sammen.

Kl. 18:38

Den fg. formand (Bjarne Laustsen):

Tak. Så er det hr. Hans Kristian Skibby fra Danmarksdemokraterne.

Kl. 18:38

Hans Kristian Skibby (DD):

Tak. Jeg tænker lidt på det, ordføreren siger med, at man er i gang med at tænke store tanker, både i regeringen og i ordførerens eget parti, Moderaterne. Men i forhold til det spørgsmål, som blev stillet af vores kollega hr. Per Larsen fra De Konservative, så er det jo rigtigt, at man undrer sig lidt over, at tingene ikke rigtig er i proces, bl.a. i forbindelse med det, der efterspørges. Hvad er det for en CO2-afgift, man tænker der skal lægges på f.eks. danske fødevareerhverv? Det er jo noget, der er blevet forsinket indtil flere gange, altså Svarerudvalgets anbefalinger.

Der vil jeg gerne spørge ordføreren: Er det den samme taktik, som den tidligere-tidligere socialdemokratiske regering havde om, at der kommer en god løsning i morgen?

Kl. 18:38

Den fg. formand (Bjarne Laustsen):

Værsgo til ordføreren.

Kl. 18:38

Charlotte Bagge Hansen (M):

Nu kan jeg jo ikke stå på mål for, hvad den tidligere eller forrige-forrige regering har gjort og sagt, men jeg satser da på, at ekspertgruppen nu kommer med en redegørelse. Jeg mener ikke, at vi skal sidde på hænderne indtil da, og ordføreren er jo formand for udvalget, og jeg har en helt klar idé om, at det her også er noget, vi kan sidde og udvikle i fællesskab på tværs af alle partier, altså i udvalget. Og jeg håber, at formanden har lyst til, at vi gør det.

Kl. 18:39

Den fg. formand (Bjarne Laustsen):

Tak. Der er ikke flere korte bemærkninger til fru Charlotte Bagge Hansen fra Moderaterne. Så vi går videre i talerrækken, og det er hr. Carl Valentin fra SF. Værsgo.

Kl. 18:39

(Ordfører)

Carl Valentin (SF):

Tak. Jeg vil gerne takke Enhedslisten for et meget relevant forslag her. Der er set med SF's øjne ikke nogen tvivl om, at vi skal have omlagt store landbrugsarealer til natur og skov og økologisk jordbrug. Det er simpelt hen en forudsætning for, at vi når vores klimamål. Uden en omfattende omlægning til natur eller skov i vandindvindingsområderne kommer vi ikke til at lykkes med ambitionen om, at de næste generationer også skal have rent vand i hanen.

Derudover kan Danmark simpelt hen ikke leve op til de EU-mål, som vi har tilsluttet os i forhold til beskyttelse af vandmiljøet og naturen, hvis vi ikke får udtaget omfattende landbrugsarealer. Vi er snublende tæt på traktatkrænkelser på det her område. Derfor har SF også arbejdet benhårdt for at få gennemført en række tiltag, som sigter mod udtagning og omlægning af landbrugsjord. Vi har f.eks., bl.a. i et godt samarbejde med Enhedslisten, spillet en central rolle i etableringen af Naturfonden og Naturskovfonden. Derudover har vi arbejdet benhårdt for de aftaler, der har sikret milliarder til udtagning af lavbundsjorder, braklægning og skovrejsning m.v. Endelig har vi været bannerførere i kampen for målet om, at der skal være 50 pct. mere økologi i 2030, og for at sikre en passende finansiering til at understøtte det.

Set med SF's øjne kræver de næste skridt i omstillingen af landbruget dog mere og andet end yderligere finansiering. Erfaringerne med fondene og støtteordningerne til omlægning af landbrugsjord er jo, at de ikke bliver søgt så meget. Der er begyndt at ske lidt, som jeg kunne forestille mig ministeren ville fremhæve, men vi bevæger os altså stadig væk i sneglefart. Så hvis vi skal nå i mål, er det ikke nok med flere penge. Der er også brug for, at forureneren betaler-princippet kommer til at gælde for landbruget på samme måde, som det gør for al mulig anden industri. Uden det element frygter jeg, at en statslig jordfond ikke vil gøre den helt store forskel.

Så, og her henvender jeg mig også til resten af salen og måske især regeringen, må vi og skal vi finde penge til at støtte omlægningen af landbruget, og det bidrager SF gerne til, men det er også helt afgørende, at der kommer en klimaafgift i landbruget – en afgift, som også omfatter landbrugsjorderne, og som sikrer en reduktion af den animalske produktion. Ellers når vi simpelt hen ikke i mål. Samtidig med at vi er ekstremt optagede af at få indført en klimaafgift i landbruget, er SF åbne for at se på, hvordan der kan findes yderligere midler til udtagning og omlægning. F.eks. kom vi til vores landsmøde her for nylig med et forslag om, at pengene fra de store overskud, staten har haft de par sidste år, kan bruges til udtagning af lavbundsjord.

Jeg var virkelig sådan dybt nede i ft.dk, da jeg skulle læse lidt op på det her forslag fra Enhedslisten, og fandt jo ud af, at vi i SF har fremsat noget, der minder ret meget om det, i 2001 og 2002, men sågar også helt tilbage til det år, hvor jeg blev født, nemlig i 1992. Så det, der ligger her, er jo ikke sådan helt fremmed for os. Vi ser dog lidt frem til at høre Enhedslistens finansieringsforslag i forhold til det, for uden en klar model for finansiering af sådan en fond her, som flere andre ordførere også har påpeget jo godt kan blive lidt dyr, så er det lidt svært for os sådan bare lige uden videre at bakke op, men vi vil meget gerne diskutere initiativet videre, eventuelt også i udvalgsbehandlingen. Tak for ordet.

Kl. 18:43

Den fg. formand (Bjarne Laustsen):

Tak til ordføreren. Så er der en kort bemærkning fra Søren Egge Rasmussen.

Kl. 18:43

Søren Egge Rasmussen (EL):

Tak. Jeg vil også sige tak for samarbejdet. Jeg synes, der var lidt mere medvind i sidste folketingsperiode med hensyn til at opnå resultater, men det kan jo være, at det kan forbedre sig.

Vi udborer gerne det med finansieringen af det. Grønne obligationer er en mulighed, og så har vi kigget på noget tidligere oprettelse, i forhold til hvordan man kan finansiere ting. Så vi er ikke så bekymrede. Jeg kan godt høre, at der er nogle, der er meget bekymrede, men det her er ikke et dyrt forslag.

Så er det korrekt, at der findes en gammel rapport, og jeg tror også, SF har lidt andele i dens tilblivelse. Det er nogle gange rigtig skidt, når man opnår viden, som ikke bliver brugt. Det synes jeg er spildte muligheder, men vi kan jo kæmpe videre for det. Nogle gange skal man kæmpe i meget lang tid, før man får noget gennemført. Jeg har ikke tålmodighed til det, men det er åbenbart det, der skal til, og det er også derfor, vi rejser det her forslag. Så jeg håber, at vi kommer frem til en dag, hvor vi kan etablere sådan en statslig jordfond, for det ville kunne accelerere noget, få det op i tempo, og det er også det, jeg hører ordføreren efterlyser.

Kl. 18:44

Den fg. formand (Bjarne Laustsen):

Tak. Værsgo til ordføreren.

Kl. 18:44

Carl Valentin (SF):

Ja, vi har virkelig brug for tempo, og jeg vil også bare sige, at klimaet ikke rigtig kan holde til, hvis SF og Enhedslisten ikke får noget at skulle have sagt i den her valgperiode. Så vi må gøre, hvad vi kan for at få nogle konkrete resultater igennem, bl.a. det med at sørge for, at vi får en ensartet klimaafgift, som også gælder for landbruget. Det er jo bare fuldstændig centralt, og det er også den eneste måde, hvorpå vi kan få reduceret den animalske produktion så meget, som der også er behov for. Så det ser jeg meget frem til at arbejde videre for sammen.

Kl. 18:44

Den fg. formand (Bjarne Laustsen):

Tak. Der er ikke flere korte bemærkninger til hr. Carl Valentin. Så vi går videre i ordførerrækken, og det er hr. Hans Kristian Skibby fra Danmarksdemokraterne. Værsgo.

Kl. 18:45

(Ordfører)

Hans Kristian Skibby (DD):

Tak. Det bliver nok heller ikke Danmarksdemokraterne, som kommer til at sikre Enhedslisten, at de får flertal for det her beslutningsforslag. Vi vil dog selvfølgelig anerkende, at Enhedslisten kommer med et forslag, som sikkert også kunne bidrage med noget, hvis man iværksatte det.

Det, vi måske frygter lidt, er, hvor meget man får for den økonomiske indsats, som kommer ind i det, i forhold til vores alle sammens interesse i både at sikre, men også at tilbageføre biodiversitet her i Danmark. For i Danmarksdemokraterne anerkender vi, at der er en klima- og biodiversitetskrise. Det er noget, man kan se på faunaregistreringer, altså på dyrelivet, og alt muligt andet, så det er der sådan set ganske klart evidens for. Vi støtter også, at der skal være et øget økologisk landbrugsareal, men vi siger så samtidig, at det skal være med et skyldigt hensyn til, at den enkelte landmand, den enkelte lodsejer, den enkelte jordbruger, selv bestemmer, hvad det er, man vil drive kommercielt på sin ejendom.

Vi er ikke de store fortalere for, at staten hvert år skal sende 1 mia. kr. af sted til opkøb af danske landbrug og dermed stå i konkurrence til private lodsejere, der måske også vil købe, folk, der gerne vil være landmænd osv., og der er vi ikke særlig glade for det, som Enhedslistens ordfører var ude at sige, om, at det jo så kan betyde, at det kan blive lettere for nogle unge landmænd at blive forpagtere. Men der er vel ikke noget forkert i at eje sin egen virksomhed og sin egen bedrift, og der tror vi altså på, at man kommer længst med det sidste. Vi mener faktisk, det er vigtigt, at vi giver alle vores landmænd her i Danmark nogle gode ramme- og arbejdsbetingelser, og så er vi i forhold til økologien osv. jo også sikre på, at udviklingen vil følge markedet og efterspørgslen fra private. Noget af det, forbrugerne efterspørger, er bl.a. økologi, og det betyder faktisk også, at vi tror, at rigtig mange landmænd ser på det her ud fra en fornuftig forretningsinteresse. Der er noget, der hedder markedsdannelse, prisdannelse på de frie markeder, og det tror vi faktisk vil blive trådt under fode, hvis man vælger at etablere en statens jordfond, som så skal ud at konkurrere på jordkøb, og vi tror også på, at det vil lægge et pres på de jordpriser og de ejendomspriser, der vil være over for unge, som gerne vil etablere sig som landmænd i Danmark.

Nu må vi jo ikke være en del af landbrugsaftalen – det har vi jo fået at vide i den her uge, og det kan man jo så undre sig over – men vi mener i Danmarksdemokraterne også, at der er stort fokus på det. Jordbrugere og lodsejere er jo i fuld gang med de initiativer, der er med at udtage landbrugsjorde, der er en økologisk omstillingsproces i gang, der er øget skovrejsning, der investeres meget i det, der er også øget forskning, og der er rigtig mange forsøg i gang i forhold til både at gøre dyrevelfærdsløsninger bedre, men også at kigge på miljø og udligning og alt muligt andet. Så det er faktisk langt hen ad vejen i god gænge. Der kan naturligvis altid findes nogle ting, som kan gøre udviklingen endnu bedre, men vi tror desværre ikke i Danmarksdemokraterne, at en rigid jordfond med statslige skattekroner er den rigtige medicin. Vi går ind for frihed. Tak.

Kl. 18:48

Den fg. formand (Bjarne Laustsen):

Tak til hr. Hans Kristian Skibby fra Danmarksdemokraterne. Der er ingen korte bemærkninger. Og så går vi videre til hr. Carsten Bach fra Liberal Alliance. Værsgo.

Kl. 18:49

(Ordfører)

Carsten Bach (LA):

Tak for det, formand. Det er jo en fornøjelse at indtage talerstolen lige efter den tidligere ordfører, som sluttede af med at sige: Vi går ind for frihed. Jeg må sige, at i Liberal Alliance hylder vi præcis det samme princip, så tak til hr. Hans Kristian Skibby for den afskedssalut.

Skal staten eje mere jord med kommerciel landbrugsdrift? Det er jo sådan set det helt store spørgsmål bag beslutningsforslaget her, og det liberale svar er selvfølgelig et klart og rungende: Nej. Jeg har endda tidligere gjort mig selv til talsmand for netop det modsatte, altså at sælge helt ud af statens arealer, fordi jeg som liberal selvfølgelig ikke mener, at staten skal drive kommerciel landbrug eller skovbrug for den sags skyld. Jeg mener heller ikke, at staten skal eje jord, hvorpå der drives kommerciel landbrugs- eller skovbrugsdrift. Statens arealer kunne jo således helt oplagt overdrages til en ekstern aktør, f.eks. Den Danske Naturfond, med henblik på omlægning til natur eller frasalg/bytte til fordel for arealer med høj naturværdi eller et stort naturpotentiale ved omlægning til natur.

Behandlingen af beslutningsforslaget her giver så dog en glimrende mulighed for at spørge ministeren, om staten stadig den dag i dag ejer arealer, hvor der drives landbrug, og om det er regeringens intention at afvikle den drift til fordel for natur. For man kan jo starte med det eksisterende statslige areal. Desuden kan vi jo måske igennem udvalgsarbejdet også få oversendt de nyeste opdaterede opgørelser over samtlige statsligt ejede arealer, og hvilke formål de arealer tjener.

Men konklusionen på det hele er, at Liberal Alliance ikke støtter Enhedslistens beslutningsforslag. Tak.

Kl. 18:51

Den fg. formand (Bjarne Laustsen):

Tak for den ordførertale, der er ingen korte bemærkninger. Så kan vi gå videre til hr. Per Larsen fra Det Konservative Folkeparti. Værsgo.

Kl. 18:51

(Ordfører)

Per Larsen (KF):

Tak for det, formand. Og tak til Enhedslisten for at bringe det her forslag om en statslig jordfond til debat. Vi har jo i Det Konservative Folkeparti argumenteret for, at staten skal etablere en jordfond, men det er jo med et helt andet formål end det, som Enhedslisten her ønsker. Vi har jo i landbrugsaftalen fra 2021, som jo stort set alle Folketingets partier er en del af, et ønske om at udtage op til 100.000 ha kulstofholdige lavbundsjorde, som så skal vådlægges. Og for at det kan lykkes, er man simpelt hen nødt til at have råderet over noget andet landbrugsjord, som man så kan bytte med de lodsejere, som mister jord, der bliver udtaget til vådlægning. For det siger jo sig selv, at lodsejere, der har nogle jorde, som er velegnet til udtagning for at reducere udledningen af drivhusgasser, jo skal have noget andet jord i stedet for. Den fond, som vi foreslår, kan så nedlægges, når lavbundsjordene så er blevet etableret.

Men det forslag, Enhedslisten står på, handler jo mest om at nationalisere dansk landbrug for så at leje jorden ud med klausul om økologisk drift. Vi mener ikke, at staten skal eje jord til udlejning.

Hvis staten skal eje jord, skal det være for at bruge det som eksempelvis naturområde, nationalpark, fredskov eller andre nyttige formål. Vi støtter også omlægningen til mere økologi, som vi har aftalt i landbrugsaftalen, men vi vil ikke tvinge nogen til at dyrke jorden økologisk. Her må forbrugerne simpelt hen sørge for at komme på banen og øge efterspørgslen på økologiske varer, for så kommer det jo helt, helt af sig selv.

Så som sagt bliver det et nej til forslaget fra Enhedslisten, som jo i øvrigt også har en tvivlsom finansiering – noget, som SF's ordfører rent faktisk også var inde på. Tak for ordet.

Kl. 18:53

Den fg. formand (Bjarne Laustsen):

Tak. Der er en kort bemærkning til hr. Søren Egge Rasmussen.

Kl. 18:54

Søren Egge Rasmussen (EL):

Jamen det er jo tanken, at man skulle lave sådan en jordbrugerfond inspireret af Danmarks Grønne Investeringsfond. Så det er ikke, fordi vi tømmer statskassen med det her forslag. Jeg er sådan set glad for, at ordføreren trækker det frem omkring lavbundsarealerne og det, at der er mulighed for – via det lovforslag om landbrugsstøtten – at staten kan være inde og være en mere aktiv part, når vi skal realisere de lavbundsarealer.

Jeg kan forestille mig, at vi kunne lave det samme, når vi skal frem til at redde vores drikkevand, altså at der kunne være nogle store arealer dér, som vi også skal have sat mere turbo på at få reddet. Der kan jeg sagtens se, at man kan have et statsligt opkøb, som kan være aktiv i den proces med jordbytte osv. Så kan ordføreren ikke se, at det der med, at man har staten inde som en aktiv part, sådan set er et godt redskab, og det er sådan set også det, som det her forslag lægger op til?

Kl. 18:54

Den fg. formand (Bjarne Laustsen):

Værsgo.

Kl. 18:54

Per Larsen (KF):

Nu er det jo sådan, at hvis man skal have fat i noget drikkevand, skal man ud på landet, hvor de gode vandreservoirer er. Der kan man sagtens lave en form for beskyttelse, og det kan på mange måder være hensigtsmæssigt. Men der mener jeg jo, at det er noget, som de forbrugerejede selskaber, altså vandforsyningsselskaberne, skal tage sig af. Det mener jeg sådan set ikke at staten på den måde behøver at blande sig i.

Kl. 18:55

Den fg. formand (Bjarne Laustsen):

Tak. Hr. Søren Egge Rasmussen, værsgo.

Kl. 18:55

Søren Egge Rasmussen (EL):

Altså, det er sådan noget, der er fuldstændig overladt til de lokale. Men der må man sige, at man jo også kan ende med modeller, hvor de lokale vandselskaber har en udgift med at sikre drikkevandet. Men jeg vil nu mene, at hvis man er kørt fast ude lokalt, kunne det være en fordel, at staten også har nogle arealer, som kunne indgå i noget bytte, så man nemmere og hurtigere kunne komme frem til en løsning. Kan ordføreren ikke se, at hvis man har det skarpe mål, kan staten også være en aktiv spiller i det?

Kl. 18:55

Den fg. formand (Bjarne Laustsen):

Værsgo til ordføreren.

Kl. 18:55

Per Larsen (KF):

Jeg synes sådan set, at det mest rigtige er, at vores vandforsyningsselskaber tager sig af den problemstilling, og så må vi jo indrette lovgivningen sådan, at de også har de virkemidler, der skal til, hvis det er sådan, at man skal ud i noget ekspropriation eller et eller andet. Men ellers må man bare sige, at truslen mod vores drikkevand dér, hvor der er landbrugsdrift, er jo ganske, ganske minimeret, fordi de midler, der bruges, hvad enten det er gødning eller kemi, jo er godkendt af de rette myndigheder.

Kl. 18:56

Den fg. formand (Bjarne Laustsen):

Tak til hr. Per Larsen. Der er ikke flere korte bemærkninger, og så går vi videre i ordførerrækken. Det er hr. Christian Friis Bach fra Radikale Venstre. Værsgo.

Kl. 18:56

(Ordfører)

Christian Friis Bach (RV):

Tak for det. Der er såmænd gode hensigter bag det her forslag. Vi skal have udtaget lavbundsjord og styrket naturen, biodiversiteten i dansk landbrug, skabt større naturnationalparker, og det kunne forslaget måske bidrage til. Men løsningen findes ikke i en ny fond, og vi har ikke som mål, at staten skal drive flere landbrug eller bortforpagte jord fra statslige landbrug. Derudover har vi allerede Den Danske Naturfond, Klimaskovfonden, Danmarks Økologiske Jordbrugsfond, der bidrager til den samme hensigt. Vi har i landbrugsforligskredsen sat store summer af til udtagning af landbrugsjord og etablering af skov. Vi vil gerne gøre endnu mere i Radikale Venstre for at etablere natur, skov, biodiversitet, mindske klimapåvirkningen fra landbruget, samtidig med at vi udvikler og styrker dansk landbrug. Og det ser vi frem til at samarbejde om i landbrugsforligskredsen.

Så jeg vil gerne tage imod hr. Erling Bonnesens opfordring til at få sparket noget dæk i den forligskreds, og i den anledning bliver jeg nødt til at fremhæve, at jeg faktisk i går fik spritnye radialbagdæk på min fars gamle Ford 4000. Det er verdensklasse. Så jeg er klar til at sparke dæk med jer alle sammen, men vi kan ikke støtte forslaget.

Kl. 18:57

Den fg. formand (Bjarne Laustsen):

Tak til ordføreren. Der er ingen korte bemærkninger, og så kan jeg give ordet til hr. Peter Kofod fra Dansk Folkeparti. Værsgo.

Kl. 18:58

(Ordfører)

Peter Kofod (DF):

Tak til Enhedslisten for at fremsætte det her beslutningsforslag. Det kommer vi i Dansk Folkeparti til at stemme nej til. Og det gør vi, dels fordi der mangler finansiering, det vil jeg komme tilbage til, dels er der det spørgsmål, om staten overhovedet skal påtage sig en rolle, hvor man på den her måde kommer til at dyrke landbrug eller stå for det. Det er jo noget, der normalt er en privat opgave, og det har vi det i udgangspunktet rigtig fint med.

Hvis jeg på et område – eller snarere to – skal komme Enhedslisten en lille smule i møde, er det, at det også gibber lidt i mig, når jeg hører om store landmænd i alle mulige andre lande, der opkøber landbrugsjord i Danmark. Det føles underligt, for det skulle bare være på danske hænder. Men det er sådan et meget følelsesmæssigt argument, for jeg mener i virkeligheden, at det er et privat initiativ at drive forretning, som landbrug jo er, eller at have en eller anden produktion. Jeg synes, det er fint med flere naturområder, med mere skov, alt muligt andet; det er godt for både drikkevand og biodiversitet og den slags, men det er nok ikke lige på en måde som det her, at det skal skabes. Og der mangler jo som sagt finansiering på forslaget.

Men jeg tror måske, vi kunne lave et kompromis med Enhedslisten, for hvis vi nu kunne stramme udlændingepolitikken for 1 mia. kr. om året, som det her forslag vil koste at realisere, kunne jeg godt leve med, at Enhedslisten fik lov til at plante nogle flere træer. Så hvis Enhedslistens ordfører kommer herop og siger, at vi kan enes om nogle stramninger på den islamiske indvandring for 1 mia. kr. om året, er jeg klar på at plante træer. Tak for ordet.

Kl. 18:59

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Og så er det ordføreren for forslagsstillerne, hr. Søren Egge Rasmussen fra Enhedslisten. Velkommen.

Kl. 19:00

(Ordfører for forslagsstillerne)

Søren Egge Rasmussen (EL):

Det er jo ikke alle studehandler, der er kønne, så vi er ikke med på det der bytte, som Dansk Folkeparti agiterer for. Jeg vil gerne sige tak for debatten, jeg vil sige tak til SF, og jeg skulle hilse fra Alternativet og sige, at hvis de havde været her, ville de have støttet forslaget. Jeg synes, at vi mangler nogle flere redskaber. Jeg er klar over, at vi har en landbrugsaftale, og jeg kan se, at der er nogle ting, der går for langsomt. Jeg har noteret mig, at der er nogle kommuner, der er dygtige til at realisere naturprojekter, når man ligesom kan lave noget jordbytte, og lige pludselig kan man etablere en ny stor sø, fordi man har, hvad skal man sige, fundet nogle løsninger, som lokale landmænd syntes var en god løsning. Det er sådan set det, som jeg også tror er nødvendigt, når vi skal have turbo på og realisere lavbundsarealer, og vi skal have de store naturarealer, når vi skal have reddet vores drikkevand.

Så vil jeg sige, at der foregår noget ude i landet, som vi ikke helt har styr på, men der er nok omkring 220.000 ha, som er ejet af udenlandske selskaber, og jeg har intet imod det, når det f.eks. er hollændere, som bosætter sig i Danmark og driver landbrugsjord her, etablerer sig her med deres familier og er en del af lokalsamfundet og deltager fuldt ud. Men så er der andre, der bare lægger deres investeringer, som lige pludselig hyrer en advokat til at skaffe 1.000 ha jord i et eller anden bestemt geografisk område som en investering og håber på, at det er noget, der kan sælges om nogle år. Det synes jeg er noget, som man skulle dæmme op for. Hvad nu hvis Kina lige pludselig bliver mere aggressiv i Europa med at opkøbe landbrugsjord på samme måde, som de har været i Afrika? Skulle vi så også bare trække på skuldrene og sige, at landbrug er et liberalt erhverv, det er ikke noget, vi vil blande os i?

Jeg synes, at Folketingets partier bør være lidt mere åben over for, at det kan være nødvendigt med nye løsninger, og der kan sådan en statslig jordfond ifølge Enhedslisten være et godt middel til det. Og det ser jo ikke ud til, at det her er noget, som bliver vedtaget i denne periode. Jeg noterer mig, at der sådan set, efter man har liberaliseret landbrugsloven, er initiativer derude, f.eks. Danmarks Økologiske Jordbrugsfond, som er ude at opkøbe landbrugsjord og så forpagter det ud på økologiske vilkår, og hvor man også i en lang række af de projekter har grundvandssikring med i det, og hvor det nogle steder er lokalbefolkningen i et bestemt område, som har ønsket, at der skal opkøbes jord for at sikre deres drikkevand. Jeg tror altså, der er nogle tendenser her, som kommer nedefra, og hvor man kan spørge, om de der små fonde, der så er, kan løse hele opgaven. Ja, det ville jo være ideelt, hvis de kan det. Jeg tror ikke, at Danmarks Økologiske Jordbrugsfond, er oppe på mere end godt 600 ha. Vi har også Jordbrugsfonden Økologisk Samsø, som vel har opkøbt fire landbrug og formået at få nogle unge til at flytte til øen, som har deres produktion der og skaber liv omkring det.

Så er der blevet spurgt ind til det omkring økonomien, og der bliver nævnt 1 mia. kr. Lad os da lige få det beskrevet i udvalgsbehandlingen. Det her er et spørgsmål om at lave en model ligesom Danmarks Grønne Investeringsfond, og der er også lagt op til, at der kunne være grønne obligationer, som f.eks. pensionskasser kunne købe. Så lad os få det defineret.

Så jeg må konstatere, at det ikke bliver i dag, at vi kommer frem til at få den her løsning, og det bliver nok heller ikke ved anden behandling i den her folketingsperiode med en liberalistisk præget landbrugspolitik.

Kl. 19:04

Første næstformand (Leif Lahn Jensen):

Vi siger tak til ordføreren. Der er ingen korte bemærkninger.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Miljø- og Fødevareudvalget. Hvis der ikke er nogen, der gør indsigelse til dette, betragter jeg det som vedtaget.

Det er vedtaget.

Det sidste punkt på dagsordenen er:

9) 1. behandling af beslutningsforslag nr. B 72:

Forslag til folketingsbeslutning om forbud mod halekupering af pattegrise.

Af Søren Egge Rasmussen (EL) m.fl.

(Fremsættelse 15.03.2023).

Kl. 19:04

Første næstformand (Leif Lahn Jensen):

Ordføreren for forslagsstillerne, hr. Søren Egge Rasmussen fra Enhedslisten, vil gerne begrunde forslaget. Værsgo.

Kl. 19:04

Begrundelse

(Ordfører for forslagsstillerne)

Søren Egge Rasmussen (EL):

Det er et forslag til folketingsbeslutning om forbud mod halekupering af pattegrise. Folketinget pålægger regeringen inden udgangen af 2023 at ændre bekendtgørelse om dyrevelfærdsmæssige mindstekrav til hold af grise, således at halekupering forbydes.

Hvordan kan man have forbud mod halekupering i 28 år og så have en virkelighed i landbruget, hvor 95 pct. af grisene systematisk halekuperes? Det er et kæmpe dyrevelfærdsmæssigt svigt, og det er foregået i 28 år med ministre og en Fødevarestyrelse, som kun snakker og snakker og ikke handler for grisene dyrevelfærd. Danske griseproducenters økonomi prioriteres højere end dyrevelfærd. Og er det noget, jeg påstår? Nej, det kan man se i et svar til mig på spørgsmål 110: Det er de økonomiske interesser, som er vigtigere end dyrevelfærd.

Hvordan kan man eksportere 15 millioner smågrise uden haler til andre EU-lande, når systematisk halekupering er forbudt i EU? Ja, hvis man kigger i eksportkravene, er der sådan set nogle eksportører, der kræver det, og der må også være en manglende kontrol.

Vi skal nå frem til, at ingen grise halekuperes, ligesom det gælder i Norge, Finland, Sverige og på de danske økologiske landbrug. Jeg besøgte i sidste uge en økologisk gård med grise med krølle på halen. 2.600 slagtegrise med haler producerer den økologiske landmand om året. Der var på gården nok plads til grisene, masser af halm og hø, videoovervågning og chip i ørerne, så pasningen af grisene blev forbedret og eventuelle problemer kunne løses hurtigt. Det kan lade sig gøre med bedre dyrevelfærd, og det kræver altså, at alle grisene skal have bedre staldforhold og mere plads end de 0,65 m², som en slagtegris på 100 kg har i den konventionelle produktion.

Enhedslisten mener, at halekupering af grise i Danmark skal ophøre hurtigst muligt. Jeg håber, at Folketinget vil prioritere dyrevelfærd for de 30 millioner grise, der årligt fødes i Danmark.

Kl. 19:06

Første næstformand (Leif Lahn Jensen):

Tak til ordføreren.

Jeg vil lige gøre opmærksom på, at der ikke er korte bemærkninger i forbindelse med begrundelsen. Dem kan man komme med senere.

Forhandlingen er hermed åbnet, og den første, der får ordet, er ministeren for fødevarer, landbrug og fiskeri. Velkommen.

Kl. 19:07

Forhandling

Ministeren for fødevarer, landbrug og fiskeri (Jacob Jensen):

Tak for ordet, og tak til hr. Søren Egge Rasmussen m.fl., der har fremsat det her beslutningsforslag. Dyrs velfærd i Danmark er et vigtigt område at sætte fokus på. I beslutningsforslaget pålægges regeringen at tage initiativ til et totalforbud mod halekupering af grise inden udgangen af 2023, og i den forbindelse bliver det også ønsket, at der skal stilles krav om plads og rode- og beskæftigelsesmateriale svarende til de krav, der findes i Sverige.

Vi skal selvfølgelig gøre, hvad vi kan, for ikke at have halekuperede grise i Danmark. Det er jeg enig med forslagsstillerne i. Regeringen mener dog ikke, at det vil være hensigtsmæssigt at indføre et totalforbud mod halekupering med dertilhørende svenske krav. Derfor kan vi heller ikke støtte forslaget. Jeg vil gerne forklare baggrunden for det, og samtidig vil jeg så også gerne have lov til at betrygge alle, der hører på, i, at vi har stort fokus på området og på dyrenes velfærd i øvrigt.

Jeg vil starte med at slå fast, at jeg som nævnt forstår intentionen bag forslaget, og som sagt har jeg tidligere nævnt, at jeg også mener, at andelen af grise uden krølle på halen i Danmark er for høj, særlig når der i de senere år endda også er taget flere forskellige initiativer til netop at gøre noget ved det problem, som er bredt anerkendt, også fra erhvervets side.

I 2017 blev det statslige dyrevelfærdsmærke etableret, og en af betingelserne for at opnå mærket er, at grisene skal have haft hele haler ved slagtning, altså hverken kuperede eller afbidte haler. Derudover blev der i 2019 indført skærpede krav på området. Dette indebærer bl.a., at der ved halekupering stilles krav til landmanden om en skriftlig risikovurdering af besætningens forhold med fokus på halebid, og samtidig med det stilles der krav om en tilhørende handlingsplan for at undgå halebid fremadrettet. Vi må desværre erkende, at initiativerne endnu ikke har haft den ønskede effekt.

Derfor er der heller ikke nogen tvivl om, at vi står med et stort problem. Behovet for halekupering må ikke blive ved med at ligge på så højt et niveau, som vurderingen er, hvilket også hr. Søren Egge Rasmussen var inde på, i forhold til at det er et stykke over 90 pct., måske endda en anelse højere. Regeringen mener dog som sagt ikke, at et totalforbud mod halekuperinger og krav som de svenske er den rigtige løsning. Baggrunden er, at sådanne krav kan få store økonomiske konsekvenser for erhvervet, og at store dele af produktionen dermed risikerer at måtte lukke eller flytte til udlandet, og det kan føre til både tab af arbejdspladser og eventuelt også forringet dyrevelfærd, for dyrevelfærden kan være dårligere i udlandet. Fødevarestyrelsen finder det heller ikke hensigtsmæssigt at indføre et totalforbud mod halekupering af grise, da man netop dermed risikerer at kunne forringe dyrevelfærden for grise i form af problemer med halebid.

I den forbindelse er det også vigtigt at bemærke, at der er meget stor forskel på den danske og den svenske griseproduktion, så situationen i henholdsvis Danmark og Sverige kan i den sammenhæng ikke sammenlignes. For det første foregår den danske griseproduktion i en helt anden og større skala end den svenske produktion. I Danmark producerer vi over 30 millioner grise om året, og tallet i Sverige er estimeret til at være knap 3 millioner. Den danske griseproduktion betyder således langt mere for Danmark i forhold til arbejdspladser og samfundsøkonomi, end den svenske produktion betyder for Sverige.

For det andet producerer Sverige primært til hjemmemarkedet, mens Danmark primært producerer til verdensmarkedet, og det har stor betydning for den pris, som landmanden kan sælge sine grise for. Svenske forbrugere er meget loyale over for svensk produceret grisekød og er villige til at betale en merpris for det. Det betyder, at svenske griseproducenter får nogle af de højeste priser for deres slagtegrise og smågrise. I forhold til dansk griseproduktion udføres knap 40 pct. af smågrisene til andre europæiske lande, og ca. 80 pct. af grisekødet bliver afsat på verdensmarkedet. Danske producenter konkurrerer med andre ord på et helt andet marked end de svenske.

Det vil derfor også have langt større konsekvenser for Danmark at indføre et totalforbud mod halekupering, end det vil have i Sverige. Vi ville simpelt hen blive slået af brættet på det internationale marked, og vi er derfor nødt til at finde og indføre løsninger, der kan give flere grise krølle på halen, men som fungerer i en dansk kontekst.

Kl. 19:12

I regeringen mener vi dog helt klart også, at der er behov for krav, der kan medvirke til at mindske risikoen for halebid. Det kan godt være mere plads til grisene og mere specifikke krav til rode- og beskæftigelsesmaterialer, men sådanne krav bør efter vores opfattelse også fastsættes på EU-niveau af hensyn til netop Danmarks konkurrenceevne. Det giver også mening, at grisene skal leve et bedre liv på tværs af EU. Det arbejder regeringen fortsat for i forbindelse med den igangværende revision af EU's lovgivning om dyrevelfærd, som forventes præsenteret senere i år.

Regeringen overvejer også, om der kan igangsættes yderligere nationale initiativer med henblik på at løse udfordringen med halekuperinger. Jeg har, som det forhåbentlig – og det er jeg sikker på det er – er forslagsstillerne bekendt, allerede sat dyrevelfærd i toppen af min to do-liste. Det er et område, som vel ikke ligefrem har været præget af banebrydende løsninger, hvis vi sådan ser tilbage i tid, men som jeg allerede nu har igangsat et arbejde omkring og en dialog med relevante parter om, for det er nødvendigt med ændringer.

Samtidig skal de regler, vi har på området, overholdes, og Fødevarestyrelsen har derfor sat stort fokus på halekuperinger i 2023, altså i år, og gennemfører i den forbindelse to kontrolkampagner. I den aktuelle kontrolkampagne vil det bl.a. blive kontrolleret, om besætninger med halekuperede grise har dokumentation på halebid, og om de har udarbejdet en risikovurdering med tilhørende handlingsplan, som aktuelt afspejler forholdene i besætningen. Der vil blive sanktioneret for rutinemæssig halekupering, hvis der konstateres overtrædelse af reglerne.

Jeg skal til slut igen understrege, at halekupering er et af de områder, som vi ser på i forbindelse med den samlede indsats på dyrevelfærdsområdet, for der kan ikke være to meninger om, at det ikke er godt nok, som det er nu. Jeg anerkender således fuldt ud, at der stadig er en stor udfordring med halekupering i Danmark, men som sagt er regeringen nødt til at afvise forslaget af de årsager, som jeg har nævnt i indledningen her. Tak for ordet.

Kl. 19:14

Første næstformand (Leif Lahn Jensen):

Tak. Der er indtil videre en enkelt bemærkning. Den er til hr. Søren Egge Rasmussen.

Kl. 19:14

Søren Egge Rasmussen (EL):

Regeringen prioriterer økonomi frem for dyrevelfærd, og der kommer ikke til at ske noget som helst på det her område. Det er egentlig tankevækkende, når reglerne faktisk er der, altså at man så kan have sådan en systematisk halekupering og en omgåelse af reglerne. Landmanden skal bare have et eller andet liggende på sin computer om, at han mener, at han har et problem, og så kan han klippe halerne af alle grisene. Når grisene så bliver opfedet, kan han sælge dem videre til danske landmænd, som ikke behøver at dokumentere noget, fordi de jo bare køber en gris uden hale. Og når grisene så skal eksporteres, er der jo sådan nogle eksportfirmaer, som sådan set har det som et standardkrav, at de skal være halekuperede, men det skal så være efter gældende lovgivning. Så kan man sige, at de jo sådan set har forsøgt at skrive sig ud af det, og så kan det køre videre med 15 millioner grise uden haler, der bliver eksporteret fra Danmark. Og de landmænd, der modtager dem, skal så bare notere et eller andet sted, at de synes, de har et problem med halebid, og så kan de få lov til at importere de grise uden haler.

Det her cirkus skal stoppe. Kan ministeren ikke se, at det er helt rygende galt?

Kl. 19:15

Første næstformand (Leif Lahn Jensen):

Ministeren.

Kl. 19:15

Ministeren for fødevarer, landbrug og fiskeri (Jacob Jensen):

Jeg mener, det er, som jeg også har givet udtryk for, utilfredsstillende med så mange grise, der halekuperes. Det er jeg fuldstændig enig i. Spørgsmålet er så bare, hvordan vi håndterer det bedst og klogest. Jeg noterer mig selvfølgelig også, at styrelsen, som jo har en faglig kompetence, også vurderer, at man kan risikere, at det simpelt hen giver dårligere dyrevelfærd, hvis man laver et totalforbud, fordi det kan give problemer med halebid. Det er også derfor, jeg siger, at vi bliver nødt til at kigge på, hvad det er for nogle muligheder, der er, og det arbejde er jeg i gang med, og det er Enhedslistens ordfører også involveret i.

Som jeg nævnte, har man fra Fødevarestyrelsens side netop opdateret vejledningen om halekupering, som så indeholder retningslinjer for, hvordan reglerne på området skal fortolkes og anvendes i praksis, og man skal også gennemføre en stor kontrolkampagne, og som jeg også nævnte, sanktionerer man i de tilfælde, hvor reglerne bliver overtrådt. Så der er allerede initiativer, der er i gang, og vi bliver nødt til politisk også at se på yderligere initiativer, men altså initiativer, som kommer til at virke, og ikke initiativer, som ikke giver den effekt, som vi ønsker.

Kl. 19:16

Første næstformand (Leif Lahn Jensen):

Spørgeren.

Kl. 19:16

Søren Egge Rasmussen (EL):

Men det har jo ikke virket de sidste mange år, og alle de der frivillige aftaler har ikke virket i forhold til noget som helst for at sige det pænt.

Altså, vi er bare der, hvor at hvis man har grise under stressende vilkår og de har haler, vil de bide hinanden. Så vi er sådan set nødt til at komme frem til at give grisene mere plads og give dem noget rodemateriale, det vil sådan set sige imødekomme dem på det, der er deres naturlige adfærd.

Hvis ikke man vil det, kan det her ikke lade sig gøre; så bliver vi ved med at have en produktion med grise uden haler. Synes ministeren, at det er rimeligt?

Kl. 19:17

Første næstformand (Leif Lahn Jensen):

Ministeren.

Kl. 19:17

Ministeren for fødevarer, landbrug og fiskeri (Jacob Jensen):

Det er jo derfor, jeg prøver at imødekomme, kan man sige, synspunktet; jeg vil meget gerne – og det er også derfor, jeg lægger op til det – i mit arbejde kigge på, hvordan vi får en effekt ud af det.

For jeg er helt enig i, at de forskellige initiativer, der har været lavet – det anerkender man jo også bredt – ikke har givet de resultater, som har været efterspurgt; det kan være ekstra rodemateriale, det kan være plads. Men der er selvfølgelig også, og det bliver vi nødt til at anerkende, en økonomi, der følger med. For alternativet til det er, at konkurrenceevnen ikke er der, og der vil stadig væk være en efterspørgsel på griseproduktion, og så vil den produktion ligge et sted, hvor de regler så i givet fald ikke måtte gælde.

Det er derfor, man ikke kan sammenligne den svenske produktion og den danske. Det er to forskellige produktionsmåder, og det er derfor, vi bliver nødt til at forholde os til den danske og til, hvordan vi introducerer reglerne i en dansk kontekst.

Kl. 19:18

Første næstformand (Leif Lahn Jensen):

Ja tak. Så er det hr. Carl Valentin.

Kl. 19:18

Carl Valentin (SF):

Ministeren siger ligesom, at der ikke kan være to meninger om, om det er godt nok, som det er nu, og med det mener ministeren jo så, at det er det ikke. Og det er jeg da glad for, men jeg kunne egentlig godt tænke mig at høre, om det er regeringens mål, at vi helt skal stoppe de her systematiske halekuperinger. Er det det, som regeringen egentlig gerne ser at vi når hen til?

For vi er utrolig langt derfra lige nu, og man kan ikke rigtig sige, at den lovgivning, der ligger, bliver efterlevet. Der sker i hvert fald ikke det, som det var hensigten med lovgivningen, at der skulle ske.

Kl. 19:18

Første næstformand (Leif Lahn Jensen):

Ministeren.

Kl. 19:18

Ministeren for fødevarer, landbrug og fiskeri (Jacob Jensen):

Man kan jo sige, at der allerede er et forbud mod systematisk halekupering, så man kan diskutere, om det er reglerne, der er for dårlige, eller om det er efterlevelsen, og det er jo nok det sidste, hvis det er, at der foregår en overtrædelse af reglerne.

Så skal vi komme efter dem, som overtræder reglerne, og det er der, jeg siger det, som styrelsen også har en kampagne omkring, både i forhold til at vejlede og rådgive omkring, hvordan man efterlever reglerne, og selvfølgelig også have en opfølgning i forhold til kontrol med det, hvis det så alligevel ikke sker, og at der så også sker en sanktionering.

Men altså, det er jo ikke nok, og det er derfor, jeg også lægger op til at tale videre med partierne, som er interesserede, om, hvad vi så kan gøre, men i den balance, hvor vi ikke siger: Jamen vi gør det på en måde, hvor det ikke kan lade sig gøre at have en konkurrencedygtig produktion i Danmark.

For hvad vil det betyde? Ja, det vil betyde, at den produktion så vil ligge et andet sted, hvor der vil være svagere dyrevelfærdsmæssige regler. Det er også det, Fødevarestyrelsen netop siger i en faglig vurdering, altså at risikoen for, at dyrevelfærden vil blive ringere på grund af halebid, vil være til stede.

Kl. 19:19

Første næstformand (Leif Lahn Jensen):

Spørgeren.

Kl. 19:19

Carl Valentin (SF):

Her antager ministeren jo så, at der vil være en lækageeffekt på 100 pct., hvis vi i Danmark reducerer noget af vores svineproduktion, og det vil jo langtfra være tilfældet. Det er i hvert fald ikke det, de økonomiske vismænd er kommet frem til. Så jeg synes ikke bare, man kan sige, at produktionen vil flytte til andre lande med dårligere dyrevelfærd.

Hvis ministeren gerne vil have, at reglerne bliver efterlevet, hvad vil han så gøre, for at det kommer til at ske? Altså, nu var der i den seneste opgørelse nul indskærpelser i forhold til rutinemæssig halekupering – alligevel kan vi se, at praktisk talt alle konventionelle svineproduktioner gør brug af det.

Kl. 19:20

Første næstformand (Leif Lahn Jensen):

Ministeren.

Kl. 19:20

Ministeren for fødevarer, landbrug og fiskeri (Jacob Jensen):

For det første har styrelsen som sagt netop opdateret vejledningen om halekupering, som indeholder de retningslinjer, der viser, hvordan reglerne kan fortolkes og anvendes i praksis.

For det andet gennemfører styrelsen en stor kontrolkampagne med fokus på netop halekuperingsreglerne her i det første halve år af indeværende år, og i den forbindelse kan jeg så også forstå at de tilsynsførende er klædt langt bedre på til at kontrollere, om reglerne er overholdt, og dermed, om der skal sanktioneres.

Derudover er jeg åben over for at diskutere yderligere tiltag – rodemateriale eller andet – som kan sikre, at vi får antallet af halekuperinger og dermed halebid længere ned, for det skal det.

Kl. 19:21

Første næstformand (Leif Lahn Jensen):

Vi siger tak til ministeren. Der er ikke flere korte bemærkninger. Den første ordfører er hr. Thomas Monberg fra Socialdemokratiet. Velkommen.

Kl. 19:21

(Ordfører)

Thomas Monberg (S):

Som jeg startede med at sige ved det sidste beslutningsforslag, skal jeg informere lidt om, at jeg er afløser, da vores ordfører desværre ikke kan være til stede i dag. Derfor har jeg lovet at fortælle lidt om vores holdning til det her forslag.

Beslutningsforslaget er fremsat af Enhedslisten og pålægger bl.a. regeringen at lave et totalforbud mod halekupering af grise inden udgangen af 2023. Det er vigtigt for os i Socialdemokratiet, at dyrevelfærden i Danmark er god og løbende forbedres, og vi er enige med forslagsstillerne i, at der i dag halekuperes for mange dyr i Danmark. Det er absolut en af de ting, vi synes at den ny dyrevelfærdslov i Danmark skal adressere. Vi mener, at Danmark skal gøre, hvad vi kan for ikke at have halekuperede grise i Danmark.

Når vi alligevel ikke kan støtte forslaget, skyldes det en række ting. I 2017 lavede vi det statslige dyrevelfærdsmærke, der forudsætter, at grisenes haler hverken er kuperet eller afbidte, og i 2019 strammede vi kravene på området, som ministeren tidligere har nævnt. Vi anerkender, at det langtfra har bragt os i mål, men inviterer til, at vi adresserer det yderligere i de kommende forhandlinger om dyrevelfærd.

Et totalforbud inden udgangen af 2023 vil have endog meget store konsekvenser for erhvervet, hvor vi vil risikere, at produktionen rykker ud af landet, og at Danmark dermed mister mange arbejdspladser. Derfor skal vi finde en bedre måde at sikre langt færre halekuperinger end dagens regler. Det vil sige, at vi i Socialdemokratiet er helt med på at stille nye krav. Det kan f.eks. godt være krav om mere plads til grisene og klare krav til rode- og beskæftigelsesmaterialer for grisene, som forslagsstillerne nævner i forslaget i dag, og som ministeren er blevet spurgt om.

Vi skal nemlig sikre, at grisene er mindre stressede, så de ikke bider hinanden i halerne, så langt flere grise kan beholde deres haler. Og det ville være godt, hvis de her krav kan gælde i alle europæiske lande, både for at sikre konkurrencen, men også for at sikre, at det kommer alle grise i EU til gavn. EU's lovgivning om dyrevelfærd er ved at blive revideret og forventes præsenteret senere i år. I den forbindelse arbejder regeringen på europæisk plan for at bedre vilkårene for grisene. Vi er også med på at diskutere, om der skal stilles flere krav i Danmark for at undgå halekupering. Som nævnt kan vi diskutere det i forbindelse med den kommende aftale om dyrevelfærd.

Sidst, men ikke mindst, har vi fokus på, at de regler, vi allerede har på området, bliver overholdt. Som ministeren nævnte, har Fødevarestyrelsen stort fokus på halekupering i år og gennemfører to kontrolkampagner. Det vil også føre til sanktioneringer, hvis kontrollen finder rutinemæssig halekupering i strid med reglerne.

Socialdemokratiet er helt enig med forslagsstillerne i, at alt for mange grise i Danmark bliver halekuperet, men kan ikke støtte forslaget af de nævnte grunde. Tak for ordet.

Kl. 19:24

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører er hr. Erling Bonnesen fra Venstre. Velkommen.

Kl. 19:24

(Ordfører)

Erling Bonnesen (V):

Dyrevelfærden skal være i orden – det gælder både kæledyr og produktionsdyr. Jeg tror, vi alle sammen går ind for, at dyrevelfærden skal være i orden – det gør vi også i Venstre. Som det allerede er udfoldet i debatten om den her sag indtil nu, er der udfordringer på området med halekupering af smågrise, og det er jo helt tydeligt, at det også er noget, der skal ses på og arbejdes med. Vi er glade for, at når man kommer på staldbesøg, hvilket jeg har været for ikke så voldsomt længe siden, har branchen og erhvervet også taget det op og arbejder med det. Der er jo også udviklingstiltag for at producere flere grise med hele haler, som det hedder, og det synes jeg da man skal støtte op om og så se frem til, at det bliver udfoldet endnu mere, sådan at der også i fremtiden i Danmark kan produceres flere grise med hele haler, i takt med at det kan udvikles.

Som det også er fremgået, har fødevareministeren jo også sat det på sin dagsorden at se på de her problemstillinger på dyrevelfærdsområdet. Så jeg håber på nogle gode drøftelser både med erhvervet og i forbindelse med de initiativer, som fødevareministeren er på vej med, om, hvordan der så i fremtiden kan arbejdes med de her problemstillinger.

Det er også vigtigt at sikre, at der fortsat ind i fremtiden er grundlag for en stor eksportorienteret svine- og fødevareproduktion i Danmark. Som vi jo ved, er de danske fødevarer, herunder også dansk svinekød, stærkt efterspurgt – og det er jo dejligt – mange steder i verden. Også derfor er det vigtigt at sikre rammerne for en konkurrencedygtig fødevareproduktion i Danmark. Så jeg er glad for, at vi i Folketinget har indgået en meget bred landbrugs- og fødevareaftale, hvor det også fremgår, at den danske landbrugs- og fødevaresektor skal udvikles og ikke afvikles. Så jeg ser frem til nogle forhåbentlig gode drøftelser på området. Og hermed afviser vi det foreliggende beslutningsforslag fra Enhedslisten.

Kl. 19:26

Første næstformand (Leif Lahn Jensen):

Der er indtil videre en enkelt kort bemærkning. Det er til hr. Søren Egge Rasmussen.

Kl. 19:26

Søren Egge Rasmussen (EL):

Det er jo altid et godt udgangspunkt, når ordføreren siger, at dyrevelfærden skal være i orden. Men når vi så har den her situation med, at så mange danske grise bliver halekuperet systematisk, er der så ikke noget, der ikke helt hænger sammen? For det er sådan set vigtigt for en gris, at den har en vis naturlig adfærd, og når grise skal begå sig blandt hinanden, er det sådan set nemmere, hvis de har lidt mere plads end 0,65 m² til sådan en 100 kg tung gris.

Det er jo det, som de producenter, der har grise med haler, har; de har jo staldsystemer, hvor der er mere plads, hvor der sådan set er rodemateriale, hvor grisen sådan set har bedre vilkår, og hvor vi kommer frem til, at det ikke er en gris i permanent stresstilstand, men grise, som har det bedre.

Kan ordføreren ikke se, at dansk landbrug med den konventionelle griseproduktion er havnet et forkert sted, hvor man er nødt til at klippe halerne af grisene?

Kl. 19:27

Første næstformand (Leif Lahn Jensen):

Ordføreren.

Kl. 19:28

Erling Bonnesen (V):

Som både ministeren og den foregående ordfører jo klart og tydeligt siger – og jeg havde det også med i min tale – er der nogle udfordringer på det her område, som der skal arbejdes med, og det håber jeg da også på vi kan få nogle gode drøftelser om. Så det skal man da ikke fornægte, altså at der er nogle udfordringer at se på.

Jeg tror så også lige, man skal prøve at hæve blikket en gang og få kigget lidt ud i verden på, hvordan det så foregår andre steder. Der tror jeg da nok, at man sådan kan sige, at hvis man skulle være gris eller ko, ville det være bedst at være det i Danmark.

For hvis man også havde set, at f.eks. verdens største svinefarm, som står i Kina, er på 26 etager, hvor det hele stort set er lukket af osv. osv. – det kan jeg ikke nå at folde ud på den taletid, jeg har nu – tror jeg nok, at hvis grisen kunne have frit valg der, ville den hellere være gris i Danmark end være det i et eller andet 26-etagerssystem i Kina eller for den sags skyld Sydamerika

Kl. 19:28

Første næstformand (Leif Lahn Jensen):

Spørgeren.

Kl. 19:28

Søren Egge Rasmussen (EL):

I forhold til hvad der er bedst at være i Danmark, tror jeg, at hvis man ser på Norden, er det bedre at være gris i Norge, Sverige eller Finland, hvor man har produktioner, hvor grisene har haler, og det kan man kun have, fordi man giver dem mere plads. Så der har grisene et bedre liv.

Så der er ingen grund til at tage verdens dårligste eksempel frem, og jeg ved faktisk ikke, hvor meget plads de har i Kina i de der højhusbyggerier til grise; jeg synes ikke, det er det, vi skal efterligne i Danmark. Men kan ordføreren ikke se, at det ser ud, som om Norge, Sverige og Finland kan håndtere det her på bedre vis, end man gør i Danmark?

Kl. 19:29

Første næstformand (Leif Lahn Jensen):

Ordføreren.

Kl. 19:29

Erling Bonnesen (V):

En ting tror jeg vi er enige om. Det er, at vi ikke skal efterligne de kinesiske eksempler – det er hermed fastslået. Men nu nævner ordføreren så også selv de svenske produktioner. Der kan man bare se, hvordan det er gået, for det er jo lige fremgået af debatten, at det er svundet ind til stort set ingenting i Sverige.

De kan ikke engang forsyne sig selv med svinekød i Sverige; de må jo bl.a. købe det hos os. Så vi kan sige, at der er mange af de tidligere svenske grise, som så åbenbart er flyttet andre steder hen. Måske er det dem, der står omme i betonbygningen i Kina under dårligere forhold. Så er spørgsmålet: Skal vi så sende vores grise derom også? Ej, det synes jeg ikke vi skal.

Kl. 19:30

Første næstformand (Leif Lahn Jensen):

Vi siger tak til ordføreren. Der er ikke flere korte bemærkninger. Den næste ordfører er fru Charlotte Bagge Hansen fra Moderaterne. Velkommen til.

Kl. 19:30

(Ordfører)

Charlotte Bagge Hansen (M):

Tak for det, formand, tak for ordet. Tak til Enhedslisten for at sætte fokus på et vigtigt dyrevelfærdsproblem i dansk landbrug. For vi har helt åbenlyst en udfordring med halekuperinger i Danmark. I Moderaterne er vi enige med Enhedslisten i, at der er alt, alt for mange grise, der bliver halekuperet.

Når det er så er sagt, skal vi heller ikke glemme, at halekuperingen jo sker, fordi grisene bider halerne af hinanden. Halebidte grise er et dyrevelfærdsproblem, og halekupering er det eneste, som kan løse problemet på nuværende tidspunkt. Hvis vi ligesom Sverige laver et forbud mod landmænds mulighed for at halekupere de her halebidte grise, vil mange grise gå rundt med beskadigede haler, hvor der er stor risiko for infektion, der kan være noget så smertefuldt for grise. I Moderaternes øjne er det ikke foreneligt med god dyrevelfærd, og derfor mener vi også, at vi skal finde en mere langsigtet løsning på problemet, som passer til den danske griseproduktion.

Derudover vil et forbud her og nu have store erhvervspolitiske konsekvenser, da man med forslaget her risikerer, at store dele af produktionen flytter til udlandet. Det bevirker tab af arbejdspladser og eventuelt en forringelse af dyrevelfærden. Den danske og svenske svineproduktion kan ikke sammenlignes, idet danske svineproducenter afsætter størstedelen af deres produktion på det globale marked modsat de svenske. Det betyder, at de danske svineproducenter er underlagt helt andre konkurrenceforhold end deres svenske kollegaer. Det er bl.a. derfor, at et totalforbud ikke er løsningen. Vi skal derimod se på, hvordan vi forandrer produktionen, så vi kommer årsagerne til halekuperede grise til livs.

Løsningen kan godt være mere plads og mere rode- og beskæftigelsesmateriale, men sådanne krav mener vi bør fastsættes på EU-niveau, så vi sikrer konkurrencemæssige vilkår og bedre liv for alle grise på tværs af EU, og det vil vi i Moderaterne gerne være med til at presse på for. Vi synes, det er en vigtig debat, og at der er nogle helt centrale problemstillinger i det her forslag, som vi gerne vil tage med videre.

Vi kan ikke stemme for beslutningsforslaget, men Moderaterne og regeringen har intentioner om at prioritere dyrevelfærd højt. Vi vil gå videre med det her problem, så vi kan sikre, at halekuperinger fremover vil være en undtagelse og ikke reglen. Tak for ordet.

Kl. 19:32

Første næstformand (Leif Lahn Jensen):

Der er en enkelt kort bemærkning til hr. Søren Egge Rasmussen.

Kl. 19:32

Søren Egge Rasmussen (EL):

Det er altid noget, at ordføreren anerkender, at der er et problem. Så mangler vi bare at komme frem til løsningen på det. Det er jo der, hvor ordføreren ender samme sted som Venstre: at økonomi er vigtigere end dyrevelfærd. Det er jo en legal holdning at have. Jeg synes bare ikke, det er rimeligt, at man sådan italesætter, at man synes, at dyrevelfærd er noget så vigtigt, hvis ikke man vil løse det, og her har vi sådan set løsningen. Man kan give grisene mere plads. Det er jo det, som er afprøvet. Man har jo sådan set løsningerne.

Ja, det vil medføre dyrere svinekød, helt sikkert, for så skal man have mere staldplads pr. gris. Men hvis man vil prioritere dyrevelfærd, er det jo det, man er nødt til. Det har man så vist i Norge, Sverige, Finland, og det har alle økologerne i Danmark vist. Så tror jeg også, at lidt mere overvågning og røgt og pleje ude i stalden kan være med til at sikre, at man kommer i mål med det. Så kan ordføreren ikke se, at vi har løsningen: Mere plads til grisene?

Kl. 19:33

Første næstformand (Leif Lahn Jensen):

Ordføreren.

Kl. 19:34

Charlotte Bagge Hansen (M):

Jeg synes bestemt ikke, at mere plads til grisene er nogen dårlig idé. Det, der er vigtigt, er, at vi løfter i flok på den her, og at hele EU går med ind og får løftet dyrevelfærden. Så det handler ikke om mere økonomi og mindre dyrevelfærd. Det handler om, at vi skal finde nogle løsninger, hvor vi kan få de her ting til at gå hånd i hånd, således at vi stadig væk også kan bibeholde vores arbejdspladser, således at vi kan udvikle i en bedre og mere dyrevelfærdsmæssig retning.

Jeg tænker igen: Her er alle muligheder åbne. Fra regeringens side presser vi på i EU. Vi kigger på andre løsninger. Der er strammet for, hvordan styrelserne går ind og kigger på bedrifterne, så kontrollen er blevet øget, samtidig med at der foregår en vejledning ude hos de enkelte bønder. Og når jeg så siger det, tror jeg ikke på, at der er nogen af dem, der har grise i Danmark, der ikke tænker på, at deres grise skulle have det godt.

Kl. 19:35

Første næstformand (Leif Lahn Jensen):

Spørgeren.

Kl. 19:35

Søren Egge Rasmussen (EL):

Men grisene ville få det bedre, hvis ikke de var stressede, hvis de havde noget mere plads. Nu har vi altså 28 år med systematisk halekupering i Danmark, på trods af at det er ulovligt i EU, og så vil ordføreren vente på, at EU kommer med et eller andet, der redder de europæiske grise. Det tror jeg altså ikke på. Det ser ud til, at vi kan få sådan et 30-årsjubilæum for ulovlig, systematisk halekupering af grise i Danmark, og at man kan summe det op til, at det er en milliard grise, der er blevet halekuperet helt urimeligt. Kan ordføreren ikke se, at man ikke bare kan vente på EU, hvis man virkelig vil prioritere dyrevelfærd?

Kl. 19:35

Første næstformand (Leif Lahn Jensen):

Ordføreren.

Kl. 19:35

Charlotte Bagge Hansen (M):

Jeg håber, at ordføreren hørte, at ministeren også sagde, at vi er villige til at se på tiltag også herhjemme i Danmark og finde nogle bedre løsninger, og det er noget, vi tager meget, meget alvorligt i regeringen. Vi har kigget hinanden i øjnene og sagt, at det her er noget, vi skal gøre noget ved. Så jeg håber, at ordføreren i samarbejde med os i regeringen og de andre partier vil være med til at byde ind på, hvad vi kan gøre, så vores grise får det bedre og vi stadig væk sørger for i Danmark at have nogle af de grise, der har den bedste velfærd i verden.

Kl. 19:36

Første næstformand (Leif Lahn Jensen):

Vi siger tak til ordføreren. Der er ikke flere korte bemærkninger. Den næste ordfører er hr. Carl Valentin fra SF. Velkommen.

Kl. 19:36

(Ordfører)

Carl Valentin (SF):

Tak. Jeg glemmer aldrig, da jeg var besøg på en svinefabrik for et par år siden. Jeg var af sted for at se, hvordan det foregår derude i virkeligheden. Jeg kan huske, at jeg også havde taget min praktikant med, og hun var mindst lige så chokeret, som jeg var, efter det besøg. Jeg husker sådan stanken på svinefabrikken, men også oplevelsen af at se så utrolig mange dyr, der står så vanvittig tæt, som de gjorde. Og det virkede lidt, som om de ikke rigtig kunne forstå, hvorfor de var der, og det kan de jo som sådan heller ikke. Men man kunne bare sådan mærke den der frustration fra de der dyr over ikke at kunne noget som helst. Når man står på 0,65 m², som er det, man har, når man er et svin på 100 kg i Danmark, er der virkelig ikke meget plads at boltre sig på. Grunden til, at jeg nævner det nu her, er, at der faktisk var halebid den dag, jeg var forbi den her svinefabrik. Der var en af båsene, hvor vi, da vi gik forbi og kiggede, kunne se, at alle grisene på nær en enkelt af dem havde halebid. Det betyder altså, at der var blod på halerne og der løb blod ned ad bagbenene på de her grise. Og da vi så ligesom fik identificeret den såkaldte problemgris, altså den gris, som gik og bed de andre, blev den hevet ud af båsen. Og ham, der arbejdede der, landmanden, forklarede så, at det godt kunne være svært nogle gange ligesom at se de her problemer, for det er også ret meget at skulle passe 7.500 grise, når man kun er ham og en deltidsansat. Og det kan man jo godt forstå.

Jeg synes ikke, problemet er den enkelte landmand. Jeg kan også huske, at han efterfølgende var bekymret for, om jeg ville bruge hans historie sådan negativt om ham. Det kunne jeg ikke drømme om, for det er jo ikke hans skyld, at der er den her situation. Det er ikke den enkelte landmand, der er problemet, men der er et problem med den måde, som vi har indrettet vores fødevaresystem på. Og det er lidt, som om vi tænker, at den måde, vi så skal løse det problem på – som f.eks. halebid – er at ændre på grisen i stedet for at ændre på systemet. Derfor begynder man så at klippe halerne systematisk af. Det ville vi så ikke have fra Folketingets side, og så lavede man noget lovgivning om det for 28 år siden, og man gør det så bare stadig væk.

I SF vil vi gerne vende det på hovedet, sådan at det er systemet, vi ændrer, og ikke dyrene, for når vilkårene er, som de er i dag, er det ikke mærkeligt, at grisene bliver stressede og begynder at bide hinanden. De har for lidt plads; de har ikke noget at rode i med trynen; at de keder sig er sådan et understatement, hvis man kan sige det på den måde. De lever i dyb frustration.

Jeg spurgte så også ministeren ind til det her for noget tid siden, om han ville gøre noget ved det, og der fik jeg et svar, og det lyder sådan her, og nu citerer jeg:

»Som minister er det vigtigt for mig, at reglerne overholdes og dyrevelfærden er i orden. Jeg har derfor også tilkendegivet, at jeg gerne ser en aftale om bedre dyrevelfærd. Heri kan også f.eks. tiltag vedrørende halekupering indgå.« 

Ja, det kan tiltag da gøre, og det håber jeg så også at de vil gøre. Jeg håber, man vil gøre noget seriøst ved det her, for det er et ret alvorligt problem.

Jeg bliver nødt til lige at komme med en kommentar til det, hr. Erling Bonnesen også sagde heroppefra, om en 26-etagerssvinefabrik i Kina. Det er måske lidt kontroversielt at sige her, men det er faktisk ikke noget af det, der kan hidse mig sådan allermest op. Det er jo ikke, fordi jeg ikke synes, det er en forfærdelig måde at have dyreproduktion på, men det er jo ikke højder, som grise har et problem med. De er jo ligeglade med, om de er på 2. etage, eller om de er på 13. etage, så vidt jeg ved. Det, de går op i, er, om de har meget plads, de går op i, om de har noget at lave, og det har de ikke i dansk landbrug. I den konventionelle produktion, som står for 97 pct. af svineproduktionen i Danmark, har de det elendigt: 0,65 m² at stå på; 28.000 smågrise dør af kulde, tørst eller ved at blive klemt af soen hver eneste dag i Danmark; en tredjedel af slagtesvinene får mavesår; halvdelen af søerne får mavesår. Altså, det er noget, de kan mærke, men da ikke om de er på 12. eller 13. etage. Så er jeg med på, at der sikkert er flere problemer i Kina, end der er i Danmark, men der er eddermame også store problemer i Danmark, og det kan man altså ikke bare afskrive ved ligesom at pege på Kina og sige: Se, de bygger i højden. Det synes jeg er at negligere de problemer, vi selv står med.

Så SF støtter selvfølgelig det her forslag. Vi har også kæmpet for det i mange år. Jeg synes, det er på tide, at vi stopper med systematisk halekupering, hvad der egentlig har været intentionen med lovgivningen i lang tid. Tak.

Kl. 19:41

Første næstformand (Leif Lahn Jensen):

Der er et par enkelte korte bemærkninger. Og inden jeg går videre, vil jeg sige, at selv om man føler meget for det, man siger, så er der gloser, vi ikke bruger i salen.

Den første til at spørge er hr. Søren Egge Rasmussen.

Kl. 19:41

Søren Egge Rasmussen (EL):

Ja, jeg har også lyst til at bruge gloser, som ikke er lovlige herinde, når jeg ser på problemets omfang, og også tak til Carl Valentin for at brænde for dyrevelfærdsområdet.

Det der med at ændre systemet er jo nødvendigt. Altså, det er jo nødvendigt, at vi kommer frem til, at grisene får mere plads, at vi tager det ansvar, at man ikke bare snakker om tingene. Jeg tror, det er nødvendigt, at man er anderledes stillet. Altså, hvis man begynder at give grisene den der halm inde på spaltegulvet, forstyrrer det jo deres udmugningssystem i morgen. Man har sådan set indrettet sig til dårlig dyrevelfærd.

Så det er helt rigtigt, at systemet er nødt til at blive ændret. Jeg tror, jeg på et andet tidspunkt vil fortælle om min oplevelse af at besøge sådan en økologisk svinefarm. Der er sådan set også gode oplevelser, og jeg kan så formidle det til ordføreren på et andet tidspunkt.

Kl. 19:42

Første næstformand (Leif Lahn Jensen):

Ordføreren.

Kl. 19:42

Carl Valentin (SF):

Jeg takker også for samarbejdet om det her, og jeg er glad for, at Enhedslisten har fremsat forslaget. Jeg synes, det er vigtigt, og det er dejligt at have en medordfører, som også brænder for dyrevelfærden.

Kl. 19:42

Første næstformand (Leif Lahn Jensen):

Så er det hr. Carsten Bach. Værsgo.

Kl. 19:43

Carsten Bach (LA):

Tak. Jeg vil egentlig takke rigtig meget for den meget maleriske tale. Jeg mindes ikke her i salen at have hørt, i hvert fald ikke på miljø- og fødevareområdet, så malerisk en beskrivelse af en situation som den, ordføreren lige har gennemført. Jeg skal måske helt tilbage til fru Maria Reumert Gjerding og hendes taler, der – kan man sige – så var af en lidt mere positiv karakter, fordi de handlede om naturen og beskrev noget, der måske var lidt mere festligt end det, ordføreren lige har beskrevet.

Det korte af det lange er, at ordføreren f.eks. nævner, at grisene nok er ligeglade med, om de befinder sig på 2. sal eller 14. sal, eller hvad det var for en sal, men i forhold til de eksisterende forhold i de danske grisestalde kunne jeg godt tænke mig at vide, om ordføreren tror, at grisene er ligeglade med, om de bliver halekuperet, eller om de bliver udsat for halebid, sådan som ordføreren faktisk beskrev situationen før.

Kl. 19:44

Første næstformand (Leif Lahn Jensen):

Ordføreren.

Kl. 19:44

Carl Valentin (SF):

Nej, de er ikke ligeglade med nogen af delene. Altså, halebid er et problem, og det foregår stadig væk i et vist omfang, også selv om de bliver halekuperet, for de kan stadig væk godt bide lidt i den der stump, men det gør problemet mindre. Men det er også derfor, vi skal sørge for, at der er nogle vilkår, der gør, at der ikke opstår halebid, så den her systematiske halekupering slet ikke er nødvendig. Og der synes jeg jo faktisk, det er meget godt, at Enhedslisten ikke bare fremsætter et forslag om et forbud mod halekupering, men også har tiltag med om tildelingen af et minimumsareal og rode- og beskæftigelsesmateriale. For det er nogle af de ting, som forhåbentlig vil kunne gøre, at vi kan få stoppet de her halebid.

Så vil jeg i øvrigt sige mange tak for rosen. Jeg kan også bedre lide at male de store billeder af noget, som er smukt og dejligt, men det er ikke den oplevelse, man har, når man har været inde i en konventionel svineproduktion. Det var i hvert fald ikke det, jeg havde. Så jeg havde nok lige et behov for at sige det, sådan som jeg følte det, efter at jeg kom ud derfra.

Kl. 19:44

Første næstformand (Leif Lahn Jensen):

Spørgeren.

Kl. 19:45

Carsten Bach (LA):

Tak. Jeg er selvfølgelig klar over, at ordføreren ikke kan tale med dyrene, med grisene, i den her sammenhæng. Men lad os så antage, at det jo er de faktiske forhold, sådan som de er, at de er, som de er, og at dem ønsker eller kan vi måske ikke ændre på her og nu.

Hvad er så ordførerens opfattelse i forhold til det? Er det bedre at se på halebid, som det blev beskrevet fra talerstolen lige før, eller er det bedre med halekupering?

Kl. 19:45

Første næstformand (Leif Lahn Jensen):

Ordføreren.

Kl. 19:45

Carl Valentin (SF):

Så ordføreren spørger mig, om det ville give mening isoleret set at stoppe med at halekupere og ikke gøre noget som helst andet? Nej, det ville nok ikke give mening. Man skal også tage andre initiativer, ligesom Enhedslisten også gør i deres forslag. Man kan godt ændre på forholdene i produktionen, f.eks. ved at give mere rodemateriale, f.eks. ved at give mere plads, og de ting skal følges ad. Det vil klart være det bedste.

Kl. 19:46

Første næstformand (Leif Lahn Jensen):

Så er det hr. Erling Bonnesen.

Kl. 19:46

Erling Bonnesen (V):

Hvad er SF's tilgang nu til de kommende dyrevelfærdsdrøftelser? Er den, som den plejer at være, altså at få stillet så hårde krav, at man i SF for enhver pris går efter helst at få udraderet den danske svineproduktion – eller kraftigt reduceret den, så det kommer til at ligne svenske tilstande? Eller er SF's tilgang det modsatte af, hvad man lige har givet udtryk for nu, altså at prøve at gå ind i nogle realistiske drøftelser, så man kunne få nogle forbedringer på området, men trods alt få fastholdt en stor svineproduktion i Danmark, stadig væk med eksport for øje? Hvad er SF's tilgang til det?

Kl. 19:46

Første næstformand (Leif Lahn Jensen):

Ordføreren.

Kl. 19:46

Carl Valentin (SF):

SF har allerede indsendt, jeg ved ikke hvor mange forslag til det her, også til tidligere ministre, som også ville have indkaldt til forhandlinger om det. Og vi har både nogle krav, som er vidtgående, fordi vi har store visioner for dyrevelfærdsområdet, og vi har også nogle, som er småjusteringer, og som det kan være at der er større sandsynlighed for at regeringen er åben over for. Vi vil altid gøre alt, hvad vi kan, for at forbedre dyrevelfærden, og hvis det er småting, skal vi nok stemme for det, selv om vi ikke synes, det er godt nok.

Så vil jeg sige, at vi jo altså ikke bare fremsætter de her forslag med det formål at udradere svineproduktionen, sådan som hr. Erling Bonnesen siger, men vi gør det, fordi vi godt kunne tænke os en fødevareproduktion, som stemmer overens med de værdier, vi har. Og vi synes faktisk ikke, at de forslag her er så vidtgående. Og i bund og grund er det forslag, Enhedslisten har fremsat, jo at sørge for, at vi lever op til det, der i forvejen var intentionen med lovgivningen. Altså, det var jo intentionen, at man skulle blive fri for systematisk halekupering, men man har det stort set alle steder stadig væk.

Kl. 19:47

Første næstformand (Leif Lahn Jensen):

Spørgeren.

Kl. 19:47

Erling Bonnesen (V):

Tak for det. Jamen det var sådan lidt nogle fine overskrifter. Men der er ikke nogen, der går ind for dårlig dyrevelfærd. Jeg tror, alle har tilkendegivet, at vi skal have set på de her problemstillinger og så prøve at få nogle forbedringer af det. Kunne SF's ordfører komme det en lille smule nærmere? For når man lytter lidt til brandtalerne, lyder det jo nærmest, som om SF vil have fjernet og udraderet den danske svineproduktion. Det kan jeg så forstå ikke helt er tilfældet. Men er SF indstillet på at prøve at gå ind i nogle realistiske forhandlinger og prøve at få tingene til, om jeg så må sige, at finde en balance, som jeg var inde på i mit spørgsmål?

Kl. 19:48

Første næstformand (Leif Lahn Jensen):

Ordføreren.

Kl. 19:48

Carl Valentin (SF):

Ja, f.eks. vil vi gerne have forbudt fikseringerne, som foregår systematisk, og som har store konsekvenser for søerne. Vi kunne også godt tænke os at sikre senere fravænning af pattegrise, sådan at der ikke er så mange af dem, der kommer til at lide af mavesår og har brug for, at man giver dem zink. Vi vil også gerne give dyrene mere plads i stedet for de 0,65 m², som et svin på 100 kg har i dag. Og vi vil i det hele taget prøve at sikre en svineproduktion, som er mere ordentlig dyrene. Vi har masser af konkret politik for det, og vi skal nok tage det med til regeringen.

Kl. 19:48

Første næstformand (Leif Lahn Jensen):

Så siger vi tak til ordføreren. Der er ikke flere korte bemærkninger. Den næste ordfører er hr. Hans Kristian Skibby fra Danmarksdemokraterne. Velkommen.

Kl. 19:49

(Ordfører)

Hans Kristian Skibby (DD):

Tak. I 28 år har vi her i Danmark haft et forbud mod rutinemæssig halekupering i Danmark, men alligevel er det tilsyneladende i dag kun 5 pct. af den samlede produktion af grise, der har såkaldt hele haler, og det drejer sig primært om grise fra specialproduktioner eller økologiske forbrug. Sektoren er opmærksom på problemet og arbejder med en ambition om, at 90 pct. af de danskproducerede grise har hele haler i 2035. Samtidig har Landbrug & Fødevarer også været ude og støtte et absolut forbud i forhold til de nationale minimumskrav til arealer. Eksempelvis vil det have store konsekvenser for griseproducenterne, hvis det kommer for tidligt i forhold til implementering af ny lovgivning, i og med at de ændringer vil få stor betydning for de stalde, som de har til rådighed i dag. Det vil være omfattet af nogle massive investeringer.

I Danmarksdemokraterne kan vi ikke umiddelbart støtte det forslag, som Enhedslisten har fremsat her i dag. Vi havde gerne set, at man var nået længere med at nedbringe antallet af halekuperinger i griseproduktioner i dag, men samtidig hører vi også fra sektoren, at man har initiativer i gang, og at målet er, at 90 pct. af grisene som sagt i 2035 skal have hele haler. Til at starte med har man eksempelvis lagt en strategi, som går ud på at fordoble antallet af hele haler i hvert år 3 år frem. Sektoren lægger op til, at alle producenter opkræves en lille afgift, som så omfordeles til dem, der ønsker at producere efter de nye regler. Regningen bliver således på omkring 30 mio. kr., som bliver frigjort og kan finansiere de her nye initiativer inden for sektoren selv, og det er penge, som branchen selv finder. Det, man faktisk i dag mangler for at komme i gang med den her proces, er lovgivning – et lovgrundlag, som muliggør det her initiativ.

Vi mener i Danmarksdemokraterne helt generelt, og det er i øvrigt på linje med branchen, at man i langt højere grad skal efterstræbe hele haler i griseproduktionen, og at vi skal have fokus på at håndhæve det forbud omkring rutinemæssig halekupering, der i forvejen gælder. Men vi insisterer også på, at det skal gøres med et skyldigt hensyn til den produktion, der er i dag i Danmark, og de investeringer, som danske landmænd har foretaget i tiltro til de regler, krav og vilkår, der er i Danmark. Hvis man som i det her tilfælde kan se, at man ikke er kommet andet end de 5 pct. ad vejen, skal man jo ikke tillægge griseproducenterne hele skylden, havde jeg nær sagt, for den skal man sådan set lægge hos dem, der skal ud og gennemføre kontroller, dem, der skal sikre, at tingene bliver gennemført. Derfor kan man ikke gøre det, som man gør i det her forslag, hvor man skitserer, at man allerede inden udgangen af i år, altså om 7 måneder, i forhold til beslutningsforslaget i hvert fald, vil have pålagt regeringen at ændre den konkrete bekendtgørelse på området i forhold til mindstekrav til hold af grise, således at forbud mod halekupering gøres absolut, og at muligheden for halekupering under visse omstændigheder totalt fjernes. Ligeledes stilles også krav om minimumsareal og til det areal, de enkelte grise tildeles.

Så alle de her regler kan man ikke på 7 måneder nå at indføre, og det vil jo betyde, at vi ville få en stor udfordring med at kunne håndhæve det. Vi ønsker jo faktisk, at der også i Danmark fortsat produceres fødevarer til eksport, også svinekød til eksport. Vi er et af de lande, der eksporterer rigtig mange fødevarer, og vi producerer faktisk omkring fire gange så meget som det, vi selv konsumerer i Danmark. Det er en stor forskel i forhold til eksempelvis Sverige og Norge, som vi tidligere har været inde at diskutere.

Nytter det så noget? Ja, det mener vi faktisk i Danmarksdemokraterne det gør. Vi mener faktisk, vi har en fordel ved at være en eksporterende nation, og vi mener også, at vi har en fordel ved stadig væk at have omkring 8.000 danske slagteriarbejder i Danmark. For nogle år siden var der vel omkring 14.000, men der er blevet færre af dem, og det skyldes jo bl.a. eksporten af smågrise, det ved vi godt. Men det har bare en stor betydning for de områder, hvor man lige pludselig mister sine lokale arbejdspladser. Det så vi jo for ganske få uger siden i forhold til Nordjylland, i Sæby, hvor man fra den ene dag til den anden mere eller mindre mister 800 lokale arbejdspladser. Så ved jeg godt, at halvdelen af dem bliver flyttet til andre steder i Danmark, men ikke desto mindre er det noget, der desværre har vidtgående konsekvenser. Så det er for hurtigt, og det er for meget med det her beslutningsforslag, og vi kan ikke støtte det.

Kl. 19:54

Første næstformand (Leif Lahn Jensen):

Der er en enkelt, der har indtegnet sig for en kort bemærkning. Hr. Søren Egge Rasmussen.

Kl. 19:54

Søren Egge Rasmussen (EL):

Jeg er da glad for, at ordføreren siger, at reglerne skal overholdes. Når man så har haft forbud mod halekupering i 28 år og det er 95 pct. af grisene i Danmark, der fortsat halekuperes, er der jo et eller andet, der ser ud, som om det ikke fungerer. Ordføreren har ret i, at man jo også kunne lave mere kontrol. Det er ikke, fordi jeg står og peger fingre og siger, at det udelukkende er landmændenes skyld, men det virker bare, som om man skal have en eller anden plan inde i sin computer, og at der så ikke er nogen opfølgning på, om man så lever efter den der handlingsplan, som gerne skulle gøre, at man kom frem til, at man har staldforhold, så der ikke kan være halebid.

Kan ordføreren ikke se, at vi er endt i noget, hvor det på 28. år er status quo, at der foregår nogle ulovligheder, og at der er udsigt til, at det kan køre videre? Kan ordføreren ikke se, at man er endt der, hvor man bare gør det, der er ulovligt, og fortsætter med det?

Kl. 19:55

Første næstformand (Leif Lahn Jensen):

Ordføreren.

Kl. 19:55

Hans Kristian Skibby (DD):

Jeg synes i hvert fald, det vidner om, at der har været et myndighedssvigt langt hen ad vejen i forhold til implementering af de regler og vilkår, der er i Danmark. Men det gør ikke, at man lige pludselig nu, i 2023, kan vedtage noget, der gør, at det hele bliver ulovligt om 7 måneder, og at vi så lige pludselig står og kan vinke farvel til vores 8.000 arbejdspladser på vores slagterier og en stor fødevareeksport fra Danmark. Det synes jeg er for vidtgående.

Jeg er udmærket klar over, at der findes forskellige tilgange til det her i Folketinget, men jeg er nødt til at sige, at det, der skal til, er, at man selvfølgelig håndhæver de regler og de ting, der er. Det kan godt være, det er noget tilsyn, der skal til, osv. Desuagtet er det jo altså sådan, at det ikke er landmændene, man kan klandre for den situation, vi er i her. Det er altså myndighederne og i den forstand jo også politikerne.

Kl. 19:56

Første næstformand (Leif Lahn Jensen):

Spørgeren.

Kl. 19:56

Søren Egge Rasmussen (EL):

Myndighedssvigt syntes jeg var en stærk og god karakteristik af det, der foregår. Det synes jeg er noget at følge op på i udvalgsbehandlingen.

Nu nævnte ordføreren 30 mio. kr. til en eller anden omlægning af svineproduktionen. Har ordføreren en idé om, hvor meget det batter med 30 mio. kr. om året til ombygning af svinestalde, i forhold til hvad der måske skal bruges, hvis man skal frem til at indrette svinestalde helt anderledes?

Kl. 19:56

Første næstformand (Leif Lahn Jensen):

Ordføreren.

Kl. 19:56

Hans Kristian Skibby (DD):

Jeg er udmærket klar over, at det ikke er noget, der giver det, der hedder en revolution, altså en af de gode af slagsen. Det er det bestemt ikke. Jeg har selv besøgt nogle af dem, der trods alt prøver på at bidrage med noget nyt, for dem skal man jo ikke glemme at vi også har også nogle af i dag. Jeg ved ikke, om ordføreren også selv har besøgt nogle af dem. Det er eksempelvis Go-gris, som også har vundet en pris, hvor man ude ved Østbirk, hvor jeg kommer fra, kan komme ud at se, hvad der egentlig sker, når man tænker innovative løsninger ind, også med forbedret dyrevelfærd osv. Det kan faktisk godt lade sig gøre, men det har sin pris. Det tager tid, og det koster penge, og derfor kan man ikke nu om 7 måneder gennemføre en lukning af de her mange virksomheder.

Kl. 19:57

Første næstformand (Leif Lahn Jensen):

Tak til ordføreren. Der er ikke flere korte bemærkninger. Og den næste ordfører er hr. Carsten Bach fra Liberal Alliance. Velkommen.

Kl. 19:57

(Ordfører)

Carsten Bach (LA):

Tak for det, formand. Som ved tidligere folketingsdebatter om dyrevelfærd i den animalske produktion i Danmark vil jeg sige, at Liberal Alliance ikke rimer på forbud. På det her område er der så faktisk allerede et forbud, dog med en undtagelsesmulighed, som finder anvendelse, hvor dette er nødvendigt af hensyn til netop forringet dyrevelfærd på grund af halebid. Det sker så for ofte, mener Enhedslisten, hvorfor Enhedslisten vil forbyde anvendelsen af undtagelsen. Undtagelsen er som sagt etableret for netop at forhindre halebid, hvor det er en udfordring.

Det er en udfordring, og det er en udfordring i store dele af den danske griseproduktion, og derfor vil sektoren jo også selv sætte ind med en ordning, som vi lige har hørt hr. Hans Kristian Skibby omtale, hvor erhvervet vil forsøge at øge antallet af hele haler i staldene ved at indføre den her omfordelingspulje, hvor alle producenterne opkræves et lille beløb, som så efterfølgende omfordeles til de producenter, der er i stand til og selv ønsker at producere grise med hele haler. Hele den her omfordeling finansieres inden for sektoren selv. Som jeg forstår det, og som jeg kan høre at den foregående ordfører også forstår det, kræver det så en lovændring, og det kræver, at den her fra erhvervets side selvbestaltede ordning bliver kontrolleret i forhold til EU's statsstøtteregler.

Så derfor skal min opfordring til ministeren være, at vi meget hurtigt og i samarbejde med erhvervet får klarlagt og får klargjort lovgivning, så den her ordning, branchen selv foreslår, rent faktisk kan implementeres. Og med det har jeg så efter bedste evne forsøgt at sige, at Liberal Alliance ikke støtter beslutningsforslaget fra Enhedslisten. Tak for ordet.

Kl. 19:59

Første næstformand (Leif Lahn Jensen):

Tak til ordføreren. Der er ingen korte bemærkninger. Og vi går videre til næste ordfører, som er hr. Per Larsen fra Det Konservative Folkeparti. Velkommen.

Kl. 20:00

(Ordfører)

Per Larsen (KF):

Tak for det, formand. Vi Konservative synes bestemt også, at grisene skal beholde deres haler. Men det forslag, som Enhedslisten her har fremsat, vil jo de facto være en nedlæggelse af størstedelen af den danske svineproduktion over tid. Og svineproduktionen er jo i forvejen voldsomt presset. På min hjemegn har man netop besluttet at lukke slagteriet i Sæby, hvor vi mister 800 arbejdspladser, simpelt hen fordi der produceres for få grise i øjeblikket.

De danske svineproducenter har en klar ambition om at producere grise med hele haler, men det kræver jo nogle tiltag, som betyder, at det bliver mere bekosteligt at producere grise, ikke mindst i forhold til nye staldanlæg, hvor man bedre kan håndtere halm og andet rodemateriale – måske også staldanlæg med mere plads og måske en anden fodring, og der kan være flere forskellige andre tiltag.

Men i Danmark har vi jo, som andre ordførere også har været inde på, en enormt stor eksport. Det er rent faktisk sådan, at otte ud af ti grise bliver eksporteret. Og efterspørgslen på eksportmarkederne efter grise med krølle på halen er simpelt hen ikke stor nok til at kunne honorere den merpris, det koster at lave den. Problemet er jo, at man ikke har de rette forhold i dag – det kan man jo lige så godt være ærlig og sige. Og så opstår der halebid med den konsekvens, at grisene får infektioner i halerne. Det skal jo så behandles, typisk med antibiotika, og der er jo rent faktisk også nogle af grisene, der går hen og dør, hvis det er sådan, at man lader dem beholde halerne.

I forhold til det her med at indføre et forbud her og nu vil jeg sige, at det gjorde de jo i Sverige – jeg tror, det var tilbage i 1988, at man lavede det forbud – og det betyder, at man i Sverige nu ikke har en stor nok produktion til at kunne producere det grisekød, som svenskerne spiser. De importerer jo rent faktisk en hel masse, bl.a. her fra Danmark, fordi de ikke har en stor nok produktion.

Som jeg sagde, har svineproducenterne jo selv en ambition om at fordoble antallet af grise med hele haler hvert år i 3 år i træk, sådan at de senest i 2035 kommer op på, at 90 pct. af grisene har hele haler – det har Danmarksdemokraternes ordfører også redegjort for. De lægger jo op til en model, hvor man fordobler antallet af grise hvert år fra 2025, sådan at man kommer op på 1 million grise i 2025 og 2 millioner grise i 2026 og rent faktisk i 2027 kommer op på 4 millioner grise. Det er simpelt hen for at kunne opsamle tilstrækkelig meget erfaring, i forhold til hvordan man kan opdrætte grise mest hensigtsmæssigt, samtidig med at de beholder halerne. Og det synes jeg man skal tage hatten af for og rose branchen for, at de selv er i gang med det initiativ. Og hvis man så kommer op på 90 pct., synes jeg da bestemt, at vi er kommet et rigtig godt stykke vej.

Så den plan, som branchen selv har, støtter vi, sådan at vi kan bevare og udbygge den danske produktion af grisekød til gavn for hele vores samfund. Tak for ordet.

Kl. 20:03

Første næstformand (Leif Lahn Jensen):

Der er en enkelt kort bemærkning til hr. Søren Egge Rasmussen. Værsgo.

Kl. 20:03

Søren Egge Rasmussen (EL):

Tak. Jeg noterer mig, at ordføreren siger, at man ikke har de rette forhold – jeg går ud fra, at det er i stalden – altså at dyrevelfærden ikke er i orden.

Nu er det jo sådan, at Konservative nogle gange er sådan et lov og orden-parti. Her har vi så at gøre med et forbud mod systematisk halekupering, som har været her i 28 år, og så fremhæver ordføreren, at man synes, at landbruget har en god plan om, at man i 2035 kommer frem til, at man så har 90 pct. af grisene med haler.

Altså, det er jo godt, at der er nogle, der tænker over, at man skal løse problemet, men er det ikke for dårligt, at vi har regler, der ikke overholdes?

Kl. 20:04

Første næstformand (Leif Lahn Jensen):

Ordføreren.

Kl. 20:04

Per Larsen (KF):

Det er jo en konsekvens af, at de staldanlæg, man har, hvoraf mange af dem har eksisteret i mange år, ikke opfylder de krav, der skal til, for at man kan håndtere det.

For det er jo et spørgsmål om, at der skal noget halm ind til de grise, og hvis systemet ikke er til det, kan det næsten ikke lade sig gøre, og så foregår det på den måde, at man så kuperer halerne på de grise der, for så undgår man, at de bider i halerne, man undgår, at de får infektioner, og man undgår så på den måde, at man skal bruge så meget antibiotika. Og det er jo alt andet lige en bedre løsning, end at de går til, havde jeg nær sagt.

Så den plan, som branchen selv lægger frem, er sådan en fremtidssikring, i forhold til at man vil opsamle noget erfaring med, hvordan man kan komme i den rigtige retning, og så ende ud med, at man i 2035 har 90 pct. af grisene med haler.

Kl. 20:05

Første næstformand (Leif Lahn Jensen):

Spørgeren.

Kl. 20:05

Søren Egge Rasmussen (EL):

Det er helt korrekt; man har bygget de forkerte stalde, hvis man vil prioritere dyrevelfærd. Altså, man kan jo ikke bare have sådan nogle spaltestalde og så lige pludselig køre en masse halm ind og så tro, at det hele er løst. Så har man i hvert fald nogle nye problemer, når man skal til at muge ud.

Så ordføreren har helt ret: Det er jo fejlinvesteringer i de forkerte svinestalde, der er lavet i mange år. Men kan ordføreren ikke se, at de der 30 mio. kr. om året til ombygning er alt, alt for lidt?

Kl. 20:06

Første næstformand (Leif Lahn Jensen):

Ordføreren.

Kl. 20:06

Per Larsen (KF):

Jo. Altså, i forhold til at skulle revolutionere staldanlæggene batter 30 mio. kr. jo i hvert fald ikke. Men de 30 mio. kr. er sådan set målrettet dem, som så trods alt går i gang, sådan som jeg forstår det, fordi man så på den måde kan opsamle noget erfaring med, hvordan det nu er, man så skal bygge de der staldanlæg, sådan at man får en problemfri produktion.

Jeg har rent faktisk selv så sent som den 6. marts været ude på en gård oppe i Suldrup, hvor man har løsgående søer, og hvor man også lader være med at kupere halerne på grisene, og det kan godt lade sig gøre. Men det var jo så også i et forholdsvis nyt anlæg, hvor der var truffet de rigtige foranstaltninger.

Kl. 20:07

Første næstformand (Leif Lahn Jensen):

Vi siger tak til ordføreren. Der er ikke flere korte bemærkninger. Næste ordfører er hr. Christian Friis Bach fra Radikale Venstre. Velkommen.

Kl. 20:07

(Ordfører)

Christian Friis Bach (RV):

Tak for det. Lad mig starte med at understrege, at Radikale Venstre ønsker at få udfaset halekupering af smågrise. Vi er glade for handlingsplanen. Det er for ringe, at den ikke virker, som den skal, og som vi havde håbet på. Jeg er glad for det styrkede fokus, vi hørte fra ministeren, i forhold til kontrolkampagne og sanktioner. De danske svineproducenter skal levere på de aftaler, vi har med dem, og som de selv har lavet, og på den handlingsplan, vi er enige om. Jeg vil gerne rose de svineproducenter, som går foran og viser vejen for andre.

Jeg vil dog stilfærdigt anføre, også efter at have hørt nogle af de tillægsord, som andre ordførere har benyttet, at jeg ikke ser halekupering af smågrise med en elektrisk halebrænder som det største dyrevelfærdsproblem, vi har i dansk landbrug. Kastration af smågrise synes jeg er betydelig værre, og det skal vi arbejde på og forske intensivt i at undgå. Jeg tror faktisk også – nu kan det jo være svært at sammenligne smerte – at der er mindre smerte forbundet med halekupering af smågrise, end der er, når jeg, tvunget af lovgivningen, sætter to øremærker i mine kalve. Det gør rigtig ondt på dem, hvis man skal vurdere det på den reaktion, de har.

For mig er det helt afgørende i indsatsen for bedre dyrevelfærd i svineproduktionen, ja i al animalsk produktion, at vi har fokus på og investeringer i bedre staldanlæg, i rodemateriale, i bedre lejer, i mere plads. Det er der, vi virkelig skal fokusere. Sikrer vi det for danske grise, kan vi også undgå halekupering. Det er det, vi skal investere i, og det, vi skal fokusere på. Men det tager tid, og derfor kan vi ikke støtte et totalforbud allerede i år. Hvis vi stopper halekupering brat, kan vi, som en række ordførere allerede har anført, få en stigning i halebid, og det kan få markant værre konsekvenser for dyrevelfærden. Det har både hr. Carl Valentin og hr. Per Larsen jo også beskrevet heroppe.

Så vi kan ikke stemme på det her forslag, som det er. Men der er brug for at sende et gult kort til indsatsen mod halekupering. Så det bliver det, vi stemmer til forslaget.

Kl. 20:09

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det fru Pia Kjærsgaard for Dansk Folkeparti. Velkommen.

Kl. 20:09

(Ordfører)

Pia Kjærsgaard (DF):

Jeg er faktisk meget, meget enig med den sidste ordfører i alt, hvad der blev sagt. Jeg synes, at vi inden for rimelighedens grænser skal gøre alt, hvad vi overhovedet kan, for at forhindre halekupering og halebid. Lige nu gøres det med halekuperinger, og det er noget, som det også lige er blevet sagt, vi har debatteret politisk i rigtig, rigtig mange år, men som der ikke er fundet en ordentlig løsning på.

Det her forslag lægger op til, at ministeren allerede ved udgangen af 2023 skal ændre bekendtgørelsen i forhold til mindstekrav for hold af grise. Det tror jeg altså ikke på kan lade sig gøre. Hvis man skal have velvilje – og det har Dansk Folkeparti helt klart i forhold til det her forslag; vi er meget fristet af det – tror jeg altså ikke, at 2023 er lige det tidspunkt. Det tror jeg at vi partierne imellem skal have en fornuftig drøftelse af. For vi vil meget gerne støtte forslaget og synes, at det er den rigtige vej. Nogen skal jo gå forrest. Det er jo også sådan, det er i hele den her EU-diskussion. Der er altså nogen, der skal tage det her op. For det er ret forfærdeligt, hvad der sker i forhold til vores dyrevelfærd.

Jeg kan sige, at det er den samme svinebesætning, hr. Carl Valentin og jeg har været ude at besøge, og jeg havde det på nøjagtig samme måde, som hr. Carl Valentin beskriver. Det var ikke rart, hvad man så, overhovedet, og det skal vi simpelt hen gøre bedre. Forslaget specificerer jo ikke yderligere, hvad det nye arealkrav så skal være for staldene, men ud fra, hvad jeg ved om det, er en del af halekupering også et spørgsmål om størrelsen på de stalde, som grisene går i. For det, at de går på små arealer, betyder, at de bider hinanden i halen.

At bygge større stalde eller at have færre grise i de nuværende vil koste noget økonomisk. Sådan er det. Det bliver enten landmanden eller forbrugeren, der skal bekoste det. Når priserne stiger, er der risiko for, at forbrugerne handler mere udenlandsk kød fra grise, hvis haler ligeledes er kuperet, og dermed får landmanden mindre indtjening, og statskassen mindre ind. Udenlandsk kød kan vi altså ikke forbyde, da vi jo samtidig navigerer under EU-regler, og de EU-regler er elendige. De er rystende elendige, og jeg forstår ikke, at der inden for EU-systemet ikke for mange år siden er gjort noget mere i forhold til dyrevelfærd. Så taler man om, at det kommer op igen, ja ja. Hvem tror på, at det overhovedet bliver bedre inden for EU-systemet? Der skal meget stærke kræfter til at ændre det.

Vi vil gerne vise stor sympati, og det har vi virkelig oprigtigt for forslaget. Intentionen er rigtig god. Præcis som vi ønsker, at køer skal gå på græs, lige så meget de lyster, og at alle høns skal vokse naturligt og boltre sig på de store og grønne udearealer, skal alle grise skal leve et optimalt dyreliv. Det må være ambitionen at passe på dyrene og skabe bedst mulig dyrevelfærd.

Vi overvejede at støtte forslaget. Det vil jeg godt sige. Men vi vil samtidig opfordre forslagsstillerne til, at det sker på en fornuftig måde, hvor der hele vejen rundt bliver opvejet fordele og ulemper ved et sådant forbud, og at man under alle omstændigheder rykker tidsgrænsen. For det kan ikke lade sig gøre inden for 2023. Det kan det ikke. Men lad os drøfte videre, hvordan vi kan få realiseret det, således at man kommer væk fra at halekupere smågrise. For isoleret set er det ikke dyrevelfærd eller naturens gang at klippe halen af en gris. Det er det bare ikke.

Jeg kan faktisk huske, at jeg første gang svarede på det her spørgsmål for omkring 15 år siden. Altså, det har jo varet evigheder. Jeg tror, at det var helt tilbage, da fru Lene Espersen var justitsminister, og hvor alt med dyrevelfærd hørte under hende. Så det er rigtig, rigtig mange år siden. Vi har drøftet det, og vi bliver ved og ved. Kunne vi ikke samles om, at vi rykker det, og at vi finder ud af, hvordan man gør det? Det ville være til gavn for landmanden og også til gavn for forbrugerne og i allersidste ende – og det er det vigtigste – til gavn for dyrene. Forslagsstillerne skal ikke være i tvivl om, at vi rigtig gerne vil det her. Tak.

Kl. 20:13

Første næstformand (Leif Lahn Jensen):

Der er en enkelt kort bemærkning til hr. Søren Egge Rasmussen. Værsgo.

Kl. 20:13

Søren Egge Rasmussen (EL):

Tak for den moralske støtte. Jeg kom til at tænke på det her med halekupering. Kan man forestille sig, at vi i Danmark havde en praksis med, at alle hunde blev halekuperet, inden for de første 2 dage efter sådan en hvalp var født? Nej, det kan vi vel ikke, men vi har altså vænnet os til, at der er ca. 30 millioner grise, hvor hovedparten af dem bliver halekuperet lige fra starten af, fordi vi har nogle staldsystemer, som hovedsagelig ikke er i orden, hvor man har stressede grise, og hvor de ville bide hinanden i halen, hvis de fik så lidt plads, som de har nu.

Man er endt et galt sted, og jeg giver gerne køb på lidt tid i forhold til at indføre det her, men der er jo nødt til at ske noget, altså at man kan køre 28 år, hvor noget er ulovligt. Er der andre politikområder, hvor vi sådan ville acceptere det? Det er der vel ikke. Så jeg er helt med på en udvalgsbehandling, hvor vi forsøger at komme videre. Tak.

Kl. 20:14

Første næstformand (Leif Lahn Jensen):

Ordføreren.

Kl. 20:14

Pia Kjærsgaard (DF):

Det er jeg glad for at høre, og det vil vi helhjertet gå ind i. Det er hundrede procent sikkert, for vi føler virkelig med det her. Altså, jeg har ligesom ordføreren og, tror jeg, også andre ordførere hjertet med i det her. Man kan godt se, at der er nogle komplikationer, og det er elendigt. Og det hører ikke med til den her debat, men når nu ministeren er her, må jeg jo også sige, at det loft, der er i forhold til transporten af smågrise, endnu ikke er ændret. Det er også år tilbage, at det blev vedtaget i en aftale, og det kan altså godt gøre mig rigtig indigneret, at man bare sidder og lover og hælder vand ud af ørerne. For det er det, der sker, og det skal vi ikke blive ved med at finde os i. Og det er også derfor, at jeg siger, at hvis det kommer dertil, at vi på et tidspunkt er nødt til at stemme for det, så gør vi det. For nogen skal jo starte det her. Tak.

Kl. 20:15

Første næstformand (Leif Lahn Jensen):

Vi siger tak til ordføreren. Der er ikke yderligere korte bemærkninger. Så går vi til ordføreren for forslagsstillerne, hr. Søren Egge Rasmussen fra Enhedslisten. Velkommen.

Kl. 20:15

(Ordfører for forslagsstillerne)

Søren Egge Rasmussen (EL):

Tak for debatten. Jeg synes jo, det er en nødvendig debat, og jeg var i en proces, hvor jeg skulle udvælge, hvilket beslutningsforslag jeg ville fremsætte, som kan være til gavn for grisene, og det var jo svært at vælge. For man kunne jo også have fremsat et forslag om at reducere kastrationen af hangrise og måske sikre, at det skete med bedøvelse, vi kunne have valgt noget om en senere fravænning af smågrisene, det kunne være at kæmpe for, at søerne ikke skulle være fikserede, at man laver planer for, at ikke så mange grise skulle have mavesår, at vi gjorde noget alvorligt imod de der dyretransporter, som vi jo alligevel ikke kan gøre noget imod, fordi EU siger, at det er en vare, og at den der lille gris bare skal transporteres, hvis der er en køber til den. Så valgte jeg altså det her forslag, som tager halekupering, fordi det jo vedrører alle grise og ikke kun hangrisene, så jeg fik ligesom den størst mulige mængde ved at udvælge det her forslag. Men der kunne sådan set fremsættes andre gode beslutningsforslag, som kunne gøre noget, som kunne arbejde for, at vi fik en bedre dyrevelfærd for grisene.

Jeg synes nok, at det her er så stort et problem, fordi så få kender til det. Altså, vi har jo hovedsagelig en griseproduktion, som foregår indenfor i nogle stalde, og nu har vi så fået et vidnesbyrd om, at der er to folketingspolitikere, der har været inde at se sådan en svinestald, og som er egentlig er lidt rystede over det. Så vil jeg sige, at jeg havde en god oplevelse ved at tage ud og besøge en økologisk griseproducent. Han producerer 2.600 slagtegrise om året, så han er altså ikke bare sådan en hyggeøkolog, men han er sådan set en landmand, som først har været konventionel svineavler, og som så er gået over til det økologiske, og som har indrettet sin stald, som han syntes det var bedst.

Kan man få noget ud af at putte en chip i øret på en gris? Det koster 10 kr., og der har vi allerede en fordyrelse af produktionen. Men han havde faktisk en produktion, hvor han brugte noget moderne teknik. Der var videoovervågning over det hele, han kunne følge med inde fra computeren, om der var et problem, og han kunne gribe ind, og der var sådan set også nogle vægte. Så når grisene skulle ind og have noget at spise, blev de vejet, han kunne se, hvor meget de tog på i vægt, og når de kom frem til den dato, hvor de havde slagtevægten, så var der altså lige en udgang til den ene side i stedet for ind til maden. Han skulle ikke ud at fange dem i en eller anden stresset situation, men han brugte sådan set noget teknik til at gøre hele produktionen mere håndterbar.

Havde grisene det så godt? Ja, de vidste jo ikke, hvor de skulle ende, men det var jo stalde med frisk luft, masser af halm, hø, og hvor der var plads til dem. Det var jo grise, som var lidt forskrækkede, når der kom sådan en folketingspolitiker i hvid sikkerhedsdragt, men det kom de meget hurtigt over, og de var meget nysgerrige. Jeg vil jo sige, at sådan nogle staldforhold ikke er noget, som bare er på én måde, men at det er noget, som kan udvikles. Og kigger man ind i de her konventionelle svinestalde, kan det altså ikke lade sig gøre at komme frem til en god dyrevelfærd, uden at man giver de grise noget mere plads.

Halebid er slemt, og det er halekupering også, og hvis man fortsætter med at have de her stalde, hvor en stor slagtegris på 100 kg kun har 0,65 m² at være på og den har mange andre grise lige ved siden af sig, så har man et staldsystem, som medfører stress for de dyr. Og vi er nødt til at komme frem til noget, hvor grisen har noget rodemateriale, og det er ikke noget, der bare sådan fra i morgen harmonerer med en spaltestald, hvor man skal have gyllen ud af systemet på et tidspunkt. Så vi er nødt til at kigge på noget, hvor vi ikke bare laver et forbud mod halekupering, men hvor vi går ind og arbejder aktivt for, hvad det er for et minimumsareal en gris skal have, og hvad det er for et rode- og beskæftigelsesmateriale den skal have, for at den har så gode vilkår, at den ikke bider naboen i halen.

Vil det medføre dyrere kød? Ja, det vil det. Koster bedre dyrevelfærd? Ja, det gør det. Men der er jo vel også et hensyn at tage til, at vi politisk skal kunne forsvare den produktion, der foregår i Danmark, og jeg kan godt køre, at det her lynhurtigt går hen og bliver et spørgsmål om beskæftigelse og økonomi. Ja, det er det. Men hvad er det, man skal tjene sine penge på? Det er vel ikke dårlig dyrevelfærd. Så er det vel bedre ikke at tjene penge.

Vi er nødt til at se mere kritisk på det her, og vi har som mennesker et ansvar over for de dyr, vi har, og der er man altså nødt til at have bekendtgørelser og regler, som tager hånd om de dyr, vi har ansvaret for. Og indimellem kommer man til at overse de produktionsdyr, vi har, og så bliver det hele et spørgsmål om, hvordan en halvvild hest har det ude i en naturnationalpark. Vi har altså de har 30 millioner grise i vores stalde i Danmark, og hvor hovedparten af dem er i konventionel produktion og har meget lidt plads.

Kl. 20:21

Må vi forholde os kritisk til det? Ja, det må vi gerne, og jeg er egentlig glad for, at så mange ordførere i dag har givet udtryk for, at de sådan set kan se, at der er et problem, og det er der jo også, når der i 28 år har været systematisk halekupering, hvor det bare er noget, der er foregået. Jeg synes, det er ret vildt, at man sådan har en produktion, hvor man ude ved landmanden nu om dage skal ind i sin computer og beskrive, hvad det er for et problem, man har med halebid, og at man så skal skrive lidt om, hvad det er for en handlingsplan, man har, og at der så ikke er nogen kontrol med, om man følger op på den handlingsplan, og når landmanden ligesom har den plan, kan han så halekupere, fordi han engang har haft noget halebid. Så har han en masse smågrise, som på et tidspunkt bliver fravænnet, og så kan han sælge dem til en anden landmand, som udelukkende har en produktion, hvor han opfeder den slags grise. Og der er der ikke nogen krav til, at han skal have nogle staldforhold af en særlig karakter; han skal bare have 0,65 m² pr. gris.

Hvis han i stedet for vælger at eksportere de der grise, har vi jo sådan set firmaer i Danmark, som har sådan en standard for, hvad det er for nogle grise, der skal af sted på den lange rejse, og her er der så et firma, som forbeholder sig retten til at kræve, at grise, der formidles via dette firma, skal være halekuperede efter gældende lovgivning, såfremt køberne af grisene har den nødvendige dokumentation for det. Det vil sige, at landmanden ude i Europa nok skal have et eller andet stykke papir, hvor der står, at han engang har haft problemer med halebid, og at det derfor er nødvendigt for ham at importere nogle grise uden haler.

Så kører hele møllen der, og hvad laver de danske myndigheder? Hvad laver de danske politikere? Ja, det får lov at køre. Jeg synes, det er lidt trist. Så jeg håber virkelig, at vi kan komme frem til nogle løsninger, hvor grisevelfærden i Danmark bliver højnet, og at vi kommer frem til, at vi kan have glade grise med krølle på halen.

Kl. 20:23

Første næstformand (Leif Lahn Jensen):

Vi siger tak til ordføreren. Der er ingen korte bemærkninger.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Miljø- og Fødevareudvalget. Hvis ingen gør indsigelse, betragter jeg det som vedtaget.

Det er vedtaget.

Kl. 20:23

Meddelelser fra formanden

Første næstformand (Leif Lahn Jensen):

Der er ikke mere at foretage i dette møde.

Folketingets næste møde afholdes i morgen, torsdag den 4. maj 2023, kl. 10.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 20:23).


8. møde

Tirsdag den 24. oktober 2023 kl. 13.00

Dagsorden

1) 1. behandling af lovforslag nr. L 23:

Forslag til lov om ændring af lov om arbejdsskadesikring og forskellige andre love. (Et forbedret arbejdsskadesystem og lettere adgang til erstatning i forbindelse med vold på arbejdspladsen).

Af beskæftigelsesministeren (Ane Halsboe-Jørgensen).

(Fremsættelse 04.10.2023).

2) 1. behandling af lovforslag nr. L 31:

Forslag til lov om ændring af lov om folkeskolen. (Sænkelse af klasseloftet i børnehaveklassen og på 1.-2. klassetrin).

Af børne- og undervisningsministeren (Mattias Tesfaye).

(Fremsættelse 04.10.2023).

3) 1. behandling af lovforslag nr. L 32:

Forslag til lov om ændring af lov om Arbejdsgivernes Uddannelsesbidrag og lov om erhvervsuddannelser. (Justering af fleksibelt uddannelsesbidrag og aktivitetsafhængigt VEU-bidrag for 2024, fastsættelse af modelparametre for erhvervsuddannelser til brug for beregning af lærepladsafhængigt arbejdsgiverbidrag for 2024, afskaffelse af færdiggørelsestaxameter på grundforløbet m.v.).

Af børne- og undervisningsministeren (Mattias Tesfaye).

(Fremsættelse 04.10.2023).

4) 1. behandling af lovforslag nr. L 50:

Forslag til lov om ophævelse af lov for Grønland om børns retsstilling og om ændring af lov om ægteskabs indgåelse og opløsning som sat i kraft for Grønland, forældreansvarsloven og retsplejelov for Grønland. (Ændringer som følge af ikraftsættelse for Grønland af børneloven og lov om børns forsørgelse m.v.).

Af social- og boligministeren (Pernille Rosenkrantz-Theil).

(Fremsættelse 05.10.2023).

Kl. 13:00

Meddelelser fra formanden

Formanden (Søren Gade):

Mødet er åbnet.

Jakob Ellemann-Jensen (V) har meddelt mig, at han nedlægger sit hverv som medlem af Folketinget pr. 23. oktober 2023.

Fra statsministeren har jeg modtaget brev om

at det efter statsministerens indstilling ved kongelig resolution af 23. oktober 2023 blev besluttet 

at afskedige i nåde vicestatsminister og økonomiminister Jakob Ellemann-Jensen, Ridder af Dannebrogordenen, fra den ham hidtil betroede ministerstilling,

at udnævne forsvarsminister Troels Lund Poulsen, Kommandør af Dannebrogordenen, til vicestatsminister, økonomiminister og forsvarsminister.

Meddelelsen vil fremgå af www.folketingstidende.dk (jf. nedenfor).

[»Folketingets formand

Efter min indstilling er det ved kongelig resolution af 23. oktober 2023 besluttet

at afskedige i nåde vicestatsminister og økonomiminister Jakob Ellemann-Jensen, Ridder af Dannebrogordenen, fra den ham hidtil betroede ministerstilling,

at udnævne forsvarsminister Troels Lund Poulsen, Kommandør af Dannebrogordenen, til vicestatsminister, økonomiminister og forsvarsminister.

Jeg tillader mig at anmode formanden om at underrette Folketinget herom.

Sign.: Mette Frederiksen

/Henrik Skovgaard-Petersen«].

I dag er der følgende anmeldelser:

Susie Jessen (DD) m.fl.:

Beslutningsforslag nr. B 20 (Forslag til folketingsbeslutning om at iværksætte en forundersøgelse med henblik på udflytning af 10.000.

Justitsministeren (Peter Hummelgaard):

Beslutningsforslag nr. B 21 (Forslag til folketingsbeslutning om Danmarks tilslutning på mellemstatsligt grundlag til Europa-Parlamentets og Rådets direktiv (EU) 2023/977 af 10. maj 2023 om udveksling af oplysninger mellem medlemsstaternes retshåndhævende myndigheder og om ophævelse af Rådets rammeafgørelse 2006/960/RIA).

Lisbeth Bech-Nielsen (SF), Victoria Velasquez (EL) og Sascha Faxe (ALT) m.fl:

Beslutningsforslag nr. B 22 om ret til en basal erhvervskonto for erhvervsdrivende.

Nick Zimmermann (DF) m.fl.:

Beslutningsforslag nr. B 23 (Forslag til folketingsbeslutning om, at tredjelandsstatsborgeres mulighed for at stemme til kommunale og regionale valg bortfalder).

Titler på de anmeldte sager vil fremgå af www.folketingstidende.dk (jf. ovenfor).

Det første punkt på dagsordenen er:

1) 1. behandling af lovforslag nr. L 23:

Forslag til lov om ændring af lov om arbejdsskadesikring og forskellige andre love. (Et forbedret arbejdsskadesystem og lettere adgang til erstatning i forbindelse med vold på arbejdspladsen).

Af beskæftigelsesministeren (Ane Halsboe-Jørgensen).

(Fremsættelse 04.10.2023).

Kl. 13:01

Forhandling

Formanden (Søren Gade):

Forhandlingen er åbnet, og jeg giver nu ordet til den første ordfører, hr. Jens Joel fra Socialdemokratiet. Værsgo.

Kl. 13:02

(Ordfører)

Jens Joel (S):

Tak for det, formand. Det er et rimelig stort lovforslag og kompleks, vi skal behandle her i dag. Det er også rimelig sjældent, at vi gør det, for det er ikke så tit, vi laver så store aftaler på det her område, og det er også et ret vigtigt område for rigtig mange mennesker. For selv om vi skal gøre alt, hvad vi kan, for at forbedre arbejdsmiljø og forhindre ulykker, er det selvfølgelig også ekstremt vigtigt, at det sikkerhedsnet, vi har til at gribe mennesker eller til at få genoprettet tingene eller i forbindelse med udbetaling af erstatning – altså det sikkerhedsnet, vi har, når ulykken er ude – skal være velfungerende. Derfor er jeg glad for, at man for godt et års tid siden faktisk med næsten alle folketingspartier fik lavet en aftale, som tager hul på at løse nogle af de største problemer, vi har på det her område.

Hvis jeg skal nævne dem, handler det om, at det i dag tager for lang tid. Sagsbehandlingen varer simpelt hen for lang tid. Og det er klart, at vi godt kan sætte sig ind i, at hvis man har været ude for noget, har man både følelsesmæssigt, menneskeligt, men også økonomisk en masse usikkerhed, og i forbindelse med den periode, det tager, inden man bliver klar over, hvad man står med, hvad man har af grundlag, af muligheder, er det selv afgørende, at det ikke tager længere tid end højst nødvendigt. Samtidig er det selvfølgelig også vigtigt, at det er den rigtige afgørelse, at man har retssikkerhed i behandlingen, og derfor er det selvfølgelig en balance, men ikke desto mindre vigtigere, at man kigger på sagsbehandlingstiden.

Så har den anden udfordring været, at alt for mange, når de blev ramt af en arbejdsulykke eller en arbejdsskade, ikke kom tilbage på arbejdsmarkedet, selv om det jo er nogen, der i sagens natur var aktive på arbejdsmarkedet, altså nogle af kernetropperne. Det er jo dem, som bliver ramt af ulykkerne, men alt for mange af dem kom så på den anden side af det her ikke tilbage i arbejde, og det tror jeg vi kan gøre bedre.

Så har der været nogle specifikke udfordringer omkring nogle af de kolleger, som arbejder på arbejdspladser, hvor man har større risiko for at blive udsat for eksempelvis vold og trusler, og hvor det har været vanskeligt at få erstatning i nogle af de sager. Hvis man skal tage de her tre hovedområder, som jeg mener er de største, men jo slet ikke de eneste i den her aftale, og sige, at så sætter vi ind i forhold til kortere sagsbehandlingstid, er noget af det, man gør, når man skal kigge på udbetalingen af årslønsnormen, at kigge på, hvad man egentlig har haft af indtægter de foregående år, i stedet for at lave en vurdering af, hvad man kunne have haft af indtægter. Og det er selvfølgelig væsentligt, ud fra at det så er nemmere at kigge på, hvad man har haft af indtægter, og derfor går det også hurtigere, end hvis man skulle vurdere, hvad man potentielt set kunne have haft.

Det er klart, at man er nødt til at tage hensyn til nogle specifikke situationer, hvor man måske af nogle særlige grunde har haft en mindre årsløn, end man ellers kunne have haft, men ellers synes jeg grundlæggende set, at det er fornuftigt. Det gælder også, at man laver lidt større intervaller på erhvervsevnetabsindddelingerne, og at man så sikrer, at nogle af de ting, der skal oplyses undervejs, også bliver oplyst til tiden, hvis man har oplysningerne. For rigtig mange sager er i virkeligheden lang tid undervejs, fordi man venter på svar fra andre i systemet. Så det med at komme tilbage i beskæftigelse har faktisk ikke været et eksplicit formål. Jeg tror, at det for os alle sammen nok har været tænkt som et formål, men nu bliver det også skrevet ind som en del af formålet med det her, altså at man faktisk kan give folk en mulighed for at komme tilbage, og det synes jeg er rigtig klogt.

Jeg synes også, det er rigtig godt, at man både får mere vejledning og får en teknisk arbejdsgruppe for at prøve at få ryddet nogle sten af vejen i forhold til at gøre nogle af de her ting. Men det vigtigste nybrud på det her er nok den uddannelsesmulighed, som man giver, sådan at hvis man har været ude for en arbejdsulykke, som gør, at man ikke kan arbejde i det fag, man tidligere har været i, og har brug for en omskoling, skal det være noget af det, man kan få som en del af ens erstatning, så man faktisk får en uddannelse, så man kan komme tilbage på arbejdsmarkedet i en anden funktion, og så man dermed får mulighed for et sporskifte. Det synes jeg er rigtig godt.

Sidst, men ikke mindst er der den del omkring ansatte, som er i større risiko for at blive udsat for vold. Hidtil har man i nogle situationer skullet anmelde den borger, som man jo egentlig er ansat til at beskytte, og gå rettens vej, om man så må sige, for at få erstatning, og der siger vi nu til nogle af de arbejdsgivere, hvor den her risiko er størst, at de skal tegne en forsikring mod det her, så de kan få en erstatning uden at skulle politianmelde – noget, der i nogle situationer kan være rigtig vanskeligt. Det drejer sig altså om den borger eller de borgere, som har udsat en for vold, men som også er dem, om man så må sige, som man er ansat til at tage vare på.

Så alt i alt synes jeg, det er en aftale, som tager fat på nogle af de store område her. Det er også en aftale, som vi kommer til at skulle følge op på løbende i forligskredsen, fordi der er rigtig meget implementering i det her. Det er jeg sikker på vi vil gøre, og det er jo også en aftale, som heldigvis er lavet meget, meget bredt i Folketinget, og derfor håber jeg og tror på, at vi sammen kan sikre, at intentionerne bliver til mere end bare intentioner, men også bliver implementeret i praksis. Socialdemokratiet støtter forslaget.

Kl. 13:07

Formanden (Søren Gade):

Tak for det. Der er et par enkelte korte bemærkninger. Den første, der får ordet, er fru Victoria Velasquez fra Enhedslisten. Værsgo.

Kl. 13:08

Victoria Velasquez (EL):

Tak for at lægge vægt på sagsbehandlingstiderne og også på intentionen om, at folk ikke skal knække fuldstændig og ryge fuldstændig ud af arbejdsmarkedet, men at vi gerne skal gribe folk, inden det overhovedet kommer til at ske. Jeg er uenig i, at en ændret fastsættelse af arbejdsevnetab og årslønsberegningen er det, der kommer til at reducere sagsbehandlingstiderne. Jeg tror, at noget det i den her aftale, der vil gøre det, er det her med at sætte en tidsfrist på de 14 dage, i forhold til hvornår der skal komme svar.

Men der, hvor jeg virkelig tror, at vi har fat i noget i forhold til at løse det problem, som jeg synes ordføreren adresserer i sin tale, er i forhold til afklaringsretten, som ikke er en del af aftalen her. Det er den afklaring, der skal ske ude i kommunerne, bl.a. ude i jobcentrene. Det er jo det, der også er betydningsfuldt, i forhold til hvad det er for en arbejdsevne, man har. Derfor vil jeg egentlig bare spørge ordføreren, om ordføreren har lyst til at drikke en kop kaffe og vende, hvad det er, vi skal være opmærksomme på i forhold til afklaringsretten.

Kl. 13:09

Formanden (Søren Gade):

Ordføreren.

Kl. 13:09

Jens Joel (S):

Det vil ordføreren i sagens natur gerne, og jeg tror, at det, fru Victoria Velasquez sætter fingeren på, nemlig at der er et sammenspil mellem forskellige myndigheder og i øvrigt forskellige lovgivninger, hvilket har været med til at komplicere det her, også er helt centralt. Det er derfor, at en implementering af det her også kommer til at være trinvis, for det er ikke lukkede siloer. Jeg er i øvrigt enig i det, som Enhedslistens ordfører siger, i forhold til at svarfrister, man har lagt ind, og den mulighed, at der også kan pålægges bøder, hvis man ikke besvarer med oplysninger, som man lægger inde med, og alle de der ting, er med til at sikre, at vi ikke, om man så må sige, som myndigheder sidder og venter på hinanden, mens borgeren er efterladt uden afklaring. Så jeg vil meget gerne tage en drøftelse af det andet, selvfølgelig, og så vil jeg i øvrigt komme med en tilkendegivelse af, at jeg enig i, at frister er vigtige, og at vi jo kan gøre rigtig meget mellem myndigheder for at sikre, at sagsbehandlingen går hurtigere.

Kl. 13:10

Formanden (Søren Gade):

Fru Victoria Velasquez.

Kl. 13:10

Victoria Velasquez (EL):

Det glæder jeg mig så til. Så vil jeg sende en invitation om at drikke den kop kaffe. Når vi ser på de her sager, synes jeg, man kan se, at det, der gør, at man virkelig knækker – det kan være en fysisk arbejdsskade, man har fået, som sætter sig i psyken – er den lange tid, som sagsbehandlingen kommer til at tage, og det at opleve at komme igennem en aktivering, der på ingen måde giver mening i forhold til det, man har brug for. Og vi kan se, at det, der er med til at afslutte sagerne, i særdeleshed handler om, at de bliver afsluttet i kommunen, og det er mere i forhold til det, altså at vi simpelt hen ser, at det er der, hvor de her svartider bliver overskredet, end at det egentlig handler om årslønsberegningen.

Kl. 13:10

Formanden (Søren Gade):

Ordføreren.

Kl. 13:10

Jens Joel (S):

Jeg er enig i, at det er rigtig komplekst. Mennår vi ser på, hvad vi har lavet i aftalen, så er det meget, vil jeg sige, ambitiøse målsætninger for at få reduceret sagsbehandlingstiden, men man har jo også haft den ydmyghed i Folketinget og i forligskredsen, at man ikke har sagt: Bare fordi vi beslutter, at sagsbehandlingstiden skal bringes ned, så bliver den bragt ned. Derfor har man jo faktisk lagt det ind i aftalen, at dem, der sidder med det, skal lave en plan for, hvordan man konkret vil realisere de her målsætninger, og så komme tilbage til forligskredsen og drøfte, hvordan man gør det her i praksis. Så jeg synes egentlig, det er et eksempel på, at vi nogle gange godt kan lave noget, som ikke er færdigt, fordi vi stadig væk skal implementere, men hvor vi som partier skal være meget interesserede i, hvordan det går med implementeringen.

Kl. 13:11

Formanden (Søren Gade):

Hr. Lars Boje Mathiesen, uden for grupperne. Værsgo.

Kl. 13:11

Lars Boje Mathiesen (UFG):

Jeg vil faktisk godt følge op der, hvor ordføreren slutter, for det var nogle langstrakte forhandlinger og nogle omfattende forhandlinger, da vi havde dem. Lige nu er det 26 måneder, der er den gennemsnitlige sagsbehandlingstid. Hvad er Socialdemokratiets holdning til, hvor langt vi skal ned? Hvad skal den gennemsnitlige sagsbehandlingstid gerne være? For vi har tit nogle gode intentioner, og der er mange gode intentioner i det her lovforslag – selvfølgelig i samarbejde med fagfolkene. Hvad er ambitionen i forhold til målsætningen om, hvor lang tid det her må tage fremadrettet?

Kl. 13:12

Formanden (Søren Gade):

Ordføreren.

Kl. 13:12

Jens Joel (S):

Jamen Socialdemokratiet støtter jo op om de målsætninger, vi har sat i aftalen. Men jeg er jo enig i det, som jeg synes at jeg fornemmer ligger i spørgerens præmis, nemlig at det jo er lettere sagt end gjort og man på en eller anden måde skal blive ved med at holde fast i det. Og når vi har valgt at sige, at det må dem, der sidder og arbejder med det, også komme med et bud på hvordan vi kan realisere, så synes jeg egentlig, det er en klogere måde, end at vi siger et tal – altså tænk på et tal – sådan som det nogle gange bliver i en politisk forhandling. Der kan man sige, at vi har en ret høj ambition, men hvordan vi skal realisere den, og hvordan vi kommer derhen, vil vi hele tiden drøfte. Men vi får et oplæg fra dem, der sidder med det, og så skal forligskredsen mødes, og der skal vi jo ikke bare sige, at det, de så siger, er hugget i sten; der skal vi selvfølgelig blive ved med at fastholde ambitionen om at komme derhen, hvor vi gerne vil politisk, men med respekt for de udfordringer, der er.

Kl. 13:13

Formanden (Søren Gade):

Hr. Lars Boje Mathiesen.

Kl. 13:13

Lars Boje Mathiesen (UFG):

Det er der, hvor jeg frygter, at det lidt bliver proces, og at når fagfolkene vender tilbage, siger de: Man kan dreje på det her. Vi har jo siddet i halvandet år, hvor vi har fået en lang række værktøjer, som de siger at man kan dreje på og sådan og sådan. Nogle valgte man at bruge, og andre valgte man ikke at bruge. Men for borgerne, der sidder derude, handler det jo om, hvad de kan holde os op på som ansvarlige, når vi trykker på knappen og siger: Det her forventer vi; vi vil gerne have, at vi skal nå derhen; det er vores ambition; det er vores målsætning. Det er det, vi siger til danskerne, nemlig at her kommer vi hen med det her, for det er det, vi synes er rimeligt. Og der synes jeg, at det halter lidt.

Så kan man forvente, at forligspartierne sætter sig sammen og efterfølgende kommer med en melding, når man har snakket med fagfolkene, og siger, at her skal vi lægge os?

Kl. 13:13

Formanden (Søren Gade):

Ordføreren.

Kl. 13:13

Jens Joel (S):

Altså, vi har indgået den her aftale, fordi vi tror på, at de målsætninger, vi har indskrevet i aftalen, kan og skal realiseres. Men det er klart, og det sagde jeg også i min ordførertale, at der jo hele tiden er afvejninger mellem, at det skal gøres hurtigst muligt, men at det også skal være korrekt. Og derfor kan man jo ikke på forhånd sige, at der ikke kan komme indvendinger, som gør, at man vælger noget andet. Men Socialdemokratiet vil sætte sig ind til det bord med ambitionen om at realisere det, der står i vores aftale – og så i dialog med dem, som skal udføre det i praksis. Så jeg synes helt sikkert, at vi skal holde fast i også at have høje ambitioner, også selv om det selvfølgelig er vanskeligt at realisere.

Kl. 13:14

Formanden (Søren Gade):

Der er ikke flere korte bemærkninger. Vi siger tak til ordføreren, hr. Jens Joel fra Socialdemokratiet, og jeg byder nu velkommen til hr. Christoffer Aagaard Melson fra Venstre.

Kl. 13:14

(Ordfører)

Christoffer Aagaard Melson (V):

Tusind tak for det. Vi har jo i Venstre delt frustrationen over historierne om, at det har taget for lang tid, når man har fået en arbejdsskade, inden man har fået en afklaring på sin sag, og det er retssikkerhedsmæssigt og personligt et kæmpestort problem, ligesom det i øvrigt har været ved domstolene, hvor vi heldigvis også nu får taget fat. Derfor er vi rigtig glade for, at vi i dag endelig kan begynde at behandle den her aftale, der blev indgået sidste år. Vi er også helt enige i, at det har været et stort problem, at for få eller for mange helt har mistet tilknytningen til arbejdsmarkedet efter en arbejdsskade. Derfor er vi også rigtig glade for, at der nu bliver sat gang i nogle initiativer i forhold til f.eks. bedre mulighed for en ny uddannelse, der kan hjælpe nogle af de borgere til forhåbentlig at fastholde en tilknytning til arbejdsmarkedet, som jo er målet for alle dem, der kommer til skade på arbejdsmarkedet, hvis de overhovedet kan.

Vi gør en hel række ting, der giver systemet en bedre mulighed for at behandle de her sager hurtigere og fjerne nogle af de benspænd, der har været indført her fra Christiansborg, og vi håber, at det kommer til at virke. Og som den tidligere ordfører fra Socialdemokratiet sagde, er jeg også glad for, at vi kommer til at følge tæt op på det, for det er jo nemlig helt rigtigt, at én ting er, at vi har nogle intentioner i Folketinget om at få fjernet nogle barrierer, men vi har også en forpligtelse til at følge tæt op på, om det rent faktisk kommer til at ske. Så jeg glæder mig til det arbejde og at have en tæt dialog med de parter, der sidder i bestyrelsen og skal være med til at lave implementeringen. Og det vil vi helt sikkert følge op på.

En enkelt ting, jeg vil fremhæve her i aftalen, som jeg specielt personligt også er glad for, er løsningen på de sager, hvor f.eks. en borger, der har et handicap, er udviklingshæmmet, kommer til at slå en medarbejder. Jeg har siddet i byrådet i Vejle Kommune, hvor vi har rigtig mange af de her store institutioner, hvor det sker rigtig, rigtig tit, og det er noget af det mest ulykkelige, jeg har været vidne til, altså at medarbejdere, der holder virkelig meget af borgere, bliver nødt til at slæbe dem igennem et retssystem, fordi de har slået dem, for at kunne få den erstatning, de har ret til.

I den løsning, vi laver nu, tegner man en forsikring, der sikrer, at det her kan blive håndteret i et voldsskadesystem, i forhold til borgere, der ikke ved, hvad de selv laver, altså nogle af de her voksne mænd, der måske har en funktionsevne som en 2-årig, så vores politi ikke skal bruge deres tid på at lave sager på dem og slæbe dem gennem retssystemet, når de jo absolut ikke har haft intentioner om at skade medarbejderne, men simpelt hen ikke ved, hvad de laver. Det er jeg rigtig glad for at vi finder en løsning på. Det har været nogle rigtig hårde og sørgelige sager. Så det er en stor glæde, at vi nu forhåbentlig får skabt en god løsning på det problem, og jeg glæder mig også meget til at følge med i, hvordan det kommer til at gå fremadrettet. Jeg synes, det har været tragisk, at vi har behandlet både medarbejderne og de borgere, der er udviklingshæmmede og ikke ved, hvad de laver, på den måde, som vi har gjort. Så det er jeg rigtig glad for.

Med de ord kan jeg jo sige, at Venstre støtter forslaget.

Kl. 13:18

Formanden (Søren Gade):

Tak for det. Der er en enkelt kort bemærkning. Fru Victoria Velasquez fra Enhedslisten. Værsgo.

Kl. 13:18

Victoria Velasquez (EL):

Tak for det. I sidste periode nedsatte Erhvervsministeriet og erhvervsministeren et nævn, i forhold til at vi jo desværre var vidne til, at forsikringsselskaber tænkte så meget økonomi før mennesket, at de bl.a. valgte speciallæger, som gik imod det, som forbrugerne egentlig havde ret til, og som der var bedst for forbrugeren. Der har været dokumentarer, der har vist, hvordan forsikringsselskaber jo desværre virkelig har svigtet deres kunder, fordi de har tænkt på egen økonomi.

Derfor ville jeg bare høre, om ordføreren mener, at man kan vurdere forsikringsselskaber som en neutral part i arbejdsskadesager, eller hvordan ordføreren ser forsikringsselskaberne i den sammenhæng – eller anerkender ordføreren, at forsikringsselskaberne har en økonomisk interesse?

Kl. 13:19

Formanden (Søren Gade):

Ordføreren.

Kl. 13:19

Christoffer Aagaard Melson (V):

Altså, forsikringsselskaber har jo en forpligtelse til at opføre sig ordentligt og til at behandle og rådgive borgerne bedst muligt. Der kan selvfølgelig være sager, hvor det ikke er hensigtsmæssigt, at man af forskellige årsager skal spille en bestemt rolle, og der er forskellige situationer, hvor det kan være sådan, f.eks. hvis der er nogle ting på spil, der gør, at det er for svært for dem.

Men jeg vil sige: Jeg synes ikke, det er så sort-hvidt, som der ligesom bliver lagt op til i det her spørgsmål. Jeg vil også gerne tage en snak – nu er det også et emne, som jeg gerne vil dykke lidt dybere ned i – og også tage en kop kaffe med ordføreren, hvis der er nogle sådan konkrete eksempler, ordføreren tænker på er det store problem.



Kl. 13:19

Formanden (Søren Gade):

Fru Victoria Velasquez.

Kl. 13:20

Victoria Velasquez (EL):

Det kan også være, det er rygtedes, at vi har særligt god kaffe i Enhedslisten, som bygger på overenskomstmæssige vilkår og det hele. Nej, spøg til side.

Det er bare, fordi en del af den her aftale jo bl.a. handler om at skulle lave et forsøg, hvor det er forsikringsselskaberne, som får uddelegeret kompetence til at træffe afgørelse om anerkendelse af arbejdsulykker. Og det synes jeg bare er lidt svært at forsvare, altså hvorfor man vil lave sådan et forsøg, når man udmærket er klar over, at forsikringsselskaber jo ikke er neutrale, men har en klar interesse. Heldigvis er der forsikringer, der er bedre end andre, men trods alt.

Kl. 13:20

Formanden (Søren Gade):

Ordføreren.

Kl. 13:20

Christoffer Aagaard Melson (V):

Nu har jeg ikke aftalen lige foran mig, men som jeg husker det, er det jo i de sager, hvor man er enige, og hvor det er ukomplicerede sager og borgeren også synes, at det er i orden, at man gør det på den måde. Altså for at få en hurtigere sagsgang kan man gøre det på den måde, i stedet for at man skal vente på et system, hvor der måske er meget lang ventetid, hvis det er sager, hvor der ikke er en konflikt.

Nu bliver det spørgsmål frem og tilbage, men sådan husker jeg det umiddelbart – men ellers må jeg lige læse op på det og læse ned i det igen, hvis det er forkert forstået – og så synes jeg, det er uproblematisk, altså hvis det er den slags sager.

Kl. 13:21

Formanden (Søren Gade):

Der er ikke flere korte bemærkninger, så vi siger tak til hr. Christoffer Aagaard Melson fra Venstre. Og jeg byder nu velkommen til hr. Tobias Grotkjær Elmstrøm fra Moderaterne.

Kl. 13:21

(Ordfører)

Tobias Grotkjær Elmstrøm (M):

Tak for ordet, formand. Lad mig starte med at slå fast, at jeg synes, det her er et rigtig fint forslag – sagt på godt jysk. Det handler nemlig om at realisere den brede arbejdsskadeaftale fra sidste år, som indeholder flere gode elementer til at styrke det danske arbejdsskadesystem. Arbejdsskaderegler har desværre ikke, når jeg har fulgt det på sidelinjen, før jeg gik ind i politik, været så højt på dagsordenen, og derfor er jeg glad for lovforslaget i dag, både som politiker og også som fungerende advokat, der arbejder med arbejdsskadesager til daglig.

I Moderaterne ønsker vi helt grundlæggende et arbejdsskadesystem, som er præget af enkelhed, retfærdighed og muligheder. Arbejdsskadesystemet skal gribe alle, der har været så uheldige at komme til skade på grund af deres arbejde, og bane vejen for at komme retur til arbejdsmarkedet. Et af hovedpunkterne i lovforslaget er, at vi skal få nedbragt de lange sagsbehandlingstider i Arbejdsmarkedets Erhvervssikring. Ud fra de nyeste tal, hvis vi tager dem fra andet kvartal 2023, kan vi se, at der i gennemsnit gik 35 måneder i arbejdsskadesager, hvor der var tale om erhvervsevnetab, og at der gik 13 måneder i sager, hvor det ikke vedrørte erhvervsevnetab. Det er alt, alt for lang tid at skulle vente som skadelidt.

Rigsrevisionen har tidligere slået fast, at cirka to tredjedele af sagsbehandlingstiden simpelt hen går med at vente på dokumentation fra læger, fra kommuner og fra arbejdsgivere. Derfor er det rigtig godt, at vi indfører svarfrister, og at vi indfører bøder, hvis nogle aktører er for lang tid om at sende den nødvendige dokumentation. Det er helt afgørende, når man er kommet til skade, at få en hurtig og retfærdig afgørelse, så ens liv ikke står på standby, men at man som tilskadekommen kan komme videre i livet.

Andre initiativer som at ændre metoden for årslønsberegning gør, at fastsættelsen bliver meget enklere, og at vi overordnet set får en forenklet sagsbehandling i Arbejdsmarkedets Erhvervssikring. Det har vi også brug for, hvis sagsbehandlingstiden skal ned.

Et andet væsentligt aspekt i lovforslaget er, at vi nu etablerer den her uddannelsesgodtgørelsesordning; ja, det er et meget langt ord, men det betyder altså, at hvis man eksempelvis som tømrer får ødelagt sin ryg og ikke kan varetage sit job inden for tømrerfaget, på grund af at man skal løfte meget, så giver ordningen mulighed for, at man kan uddanne sig til en anden branche og komme tilbage på arbejdsmarkedet – vel at mærke med en økonomisk tryghed, fordi man så får en godtgørelse, der er blevet beregnet af ens tidligere løn. Det er simpelt hen for at sikre, at de tilskadekomne kan bevare tilknytningen til arbejdsmarkedet. I dag er det sådan, at 45 pct. af dem, som har været ramt af en arbejdsulykke, ikke kommer tilbage til arbejdet efter 5 år. Det er alt, alt for mange. Det er utrolig trist, først og fremmest for den tilskadekomne, som mister alt det positive og sociale ved at have et arbejde. Det er fundamentalt i en tid i Danmark, hvor vi mangler arbejdskraft helt generelt.

Det sidste punkt i lovforslaget, som jeg også kort vil nævne, er, at visse arbejdsgivere nu bliver forpligtet til at tegne en voldsskadesforsikring. Ordføreren for Socialdemokratiet var også lidt inde på, at i dag skal man faktisk anmelde den person, man eksempelvis passer. Det virker forkert. Den her forsikring skal dække de ansatte, som er i risiko for at blive udsat for vold på arbejdspladsen. Det er kun rimeligt, i forhold til at man som ansat egentlig skal retsforfølge eksempelvis patienter, man dagligt drager omsorg for, i processen med at få erstatning. Det skal være så enkelt som muligt.

Jo længere tid man er uden for arbejdsmarkedet, jo sværere er det også at vende tilbage og i det hele taget bevare tilknytningen til arbejdsmarkedet. At være en del af et fællesskab på arbejdspladsen øger de fleste tilskadekomnes livskvalitet og økonomi. Derfor er det helt afgørende for den enkelte, for arbejdspladserne og for samfundet, at vi lykkes med at få flere tilskadekomne, som har en arbejdsskade, tilbage på arbejdsmarkedet. Med lovforslaget støber vi fundamentet for netop det, og vi fortsætter de gode takter fra den politiske aftale om arbejdsskader. Derfor støtter Moderaterne også lovforslaget, og vi ser frem til den videre behandling i udvalget. Tak for ordet.

Kl. 13:25

Formanden (Søren Gade):

Tak for det. Der er foreløbig to korte bemærkninger. Fru Victoria Velasquez, Enhedslisten. Værsgo

Kl. 13:25

Victoria Velasquez (EL):

Tak for det. Og tak til ordføreren for talen. Jeg er lidt nysgerrig på at høre, om ordføreren ser det som et brud på retssikkerheden, at man nu indfører en søgsmålsfrist på 12 måneder efter Ankestyrelsens afgørelse, når vi ved, at det typisk, hvis man skal have bevilget fri proces, tager mere end 12 måneder. Mener ordføreren, at der er et problem ved det?

Kl. 13:26

Formanden (Søren Gade):

Ordføreren.

Kl. 13:26

Tobias Grotkjær Elmstrøm (M):

Nej, jeg mener som udgangspunkt ikke, at der er et problem ved det. Det er bl.a. også noget, man opererer med i patientskadesager, hvor man har søgsmålsfrister på henholdsvis 6 måneder og 1 år. Jeg synes faktisk, det er ret relevant, at man som tilskadekommen kan rette sig efter den afgørelse, og at man ikke skal vente på, at kravet måtte blive forældet.

Kl. 13:26

Formanden (Søren Gade):

Fru Victoria Velasquez.

Kl. 13:26

Victoria Velasquez (EL):

Så ordføreren anerkender slet ikke, at der blandt de skadelidte er mange, som slet ikke selv har økonomien til så at kunne rejse sagen, og at der flere af dem, der ikke længere er medlem af en fagforening, som har musklerne til at kunne rejse en sag. Anerkender ordføreren heller ikke hele det brud på retssikkerheden, og anerkender ordføreren ikke det ulighedsperspektiv, der åbner sig ved, at der nu er nogen, der så reelt set ikke kommer til at få muligheden for at anke? Ser ordføreren ikke, at der er en forskel på den lige adgang til retssikkerhed her?

Kl. 13:27

Formanden (Søren Gade):

Ordføreren.

Kl. 13:27

Tobias Grotkjær Elmstrøm (M):

Der synes jeg man skal se problemet lidt et andet sted, fordi man jo så skal se på hele retshjælps- og fri procesinstitutionen, i forhold til at der også er alt for lange sagsbehandlingstider. Som advokat går jeg meget ind for retssikkerhed, og jeg kan godt forstå, hvis man er tilskadekommen og der går længere tid end et halvt år, at det så ender med, at man ikke rejser en sag. Det ser jeg som et problem for retssikkerheden, og det er derfor, jeg mener, at man også skal kigge på retshjælps- og fri procesinstitutionen.

Kl. 13:27

Formanden (Søren Gade):

Hr. Kim Edberg Andersen, Nye Borgerlige.

Kl. 13:27

Kim Edberg Andersen (NB):

Tak for det. Der er noget, jeg egentlig gerne vil have ordføreren til at gøre mig lidt klogere på. Venstres ordfører sagde, at man kunne få den her uddannelseshjælp til sporskifte, så jeg skal bare lige have gjort det helt klart, for hvis det her kun er til sporskifte, så går jeg ud fra – da ord jo betyder noget – at ham tømreren, du snakker om, med den ødelagte ryg så kan få 40 dages uddannelseshjælp, og det vil sige, at han kan blive buschauffør på en god dag.

Jeg skal bare lige sikre mig, at jeg ikke hørte forkert, altså at den her paragraf med uddannelseshjælpen også er til rigtige uddannelser. Hvis jeg nu vil være folketingsmedlem og derfor har brug for først at være djøf'er og så skal være under uddannelse i 5 år, vil den her regel så sikre, at man kunne få den her hjælp under sin arbejdsskadeerstatning – f.eks. også til længerevarende uddannelser og ikke kun til et sporskifte og altså maks. 40 dage?

Kl. 13:28

Formanden (Søren Gade):

Ordføreren.

Kl. 13:28

Tobias Grotkjær Elmstrøm (M):

Altså, i forbindelse med det eksempel, jeg kom med, om tømreren, der ikke kan komme tilbage til tømrerfaget, betyder omskoling jo så, at man skal skifte spor til at kunne uddanne sig inden for en anden uddannelse, så man kan varetage et hverv på trods af den arbejdsskade, man måtte have.

Kl. 13:28

Formanden (Søren Gade):

Hr. Kim Edberg Andersen.

Kl. 13:28

Kim Edberg Andersen (NB):

Jeg er næsten sikker på, at ordføreren var lige så usikker på det, som jeg selv er, så det kan vi håbe at ministeren kan klargøre, når hun kommer på efterfølgende. For man kan sige, at hvis du har stået i lære i 3 år for at blive tømrer, og det, vi så tilbyder dem nu, er, at de kan få lov til at få et stort kørekort og blive lastbilchauffør, har det jo ingen interesse. Det skal jeg bare lige være sikker på, men det får jeg ministeren til at svare mig på, for jeg kunne høre, at ordføreren også selv blev i tvivl om, hvor meget der er tale om. For vi vil jo sikre dem, der kommer til skade, ordentlige vilkår og ikke bare korte uddannelser. Det var bare det.

Kl. 13:29

Formanden (Søren Gade):

Ønsker ordføreren ordet?

Kl. 13:29

Tobias Grotkjær Elmstrøm (M):

Jeg synes, det er svært at svare på spørgsmålet. Jeg kunne se, at det sidste blot var en kommentar, og jeg synes egentlig, at jeg har svaret på spørgsmålet.

Kl. 13:29

Formanden (Søren Gade):

Tak for det. Der er ikke flere korte bemærkninger. Vi siger tak til hr. Tobias Grotkjær Elmstrøm i Moderaterne. Jeg byder nu velkommen til fru Astrid Carøe fra Socialistisk Folkeparti.

Kl. 13:29

(Ordfører)

Astrid Carøe (SF):

Tak for det. Som samfund har vi et ansvar over for de mennesker, som kommer til skade på grund af deres arbejde. I SF mener vi, at det er helt afgørende, at vi i Danmark har et sikkerhedsnet, som griber os, hvis vi kommer til skade, og som hjælper os videre til en ny start i livet derefter. Derfor er jeg glad for, at SF sidste år gik med i en ny bred aftale om et nyt og forbedret arbejdsskadesystem, som faktisk er det første af sin slags siden 2004. Det er godt, at aftalen er bred med partier fra begge fløje i Folketinget, da vi på den måde får et holdbart arbejdsskadesystem. Selv om aftalen ikke er perfekt, er initiativerne et stort skridt i den rigtige retning, da vi nu sætter ind for at forkorte sagsbehandlingstiderne, forbedrer tilskadekomnes tilknytning til arbejdsmarkedet og øger erstatningsniveauet over en bred kam.

I SF er vi særlig glade for, at vi med det her lovforslag indfører en ny uddannelsesgodtgørelse, som tidligere ordførere allerede har været inde på, sådan at  tilskadekomne, som ikke kan fortsætte i deres job, men gerne vil tage en ny uddannelse, har mulighed for det. Det er et nybrud, som kommer til at give helt nye muligheder for rigtig mange mennesker, da den skaderamte nu vil modtage et månedligt beløb, der svarer til 83 pct. af den løn, som vedkommende havde i sit forrige job før arbejdsskaden. Det vil betyde, at mennesker, som får en arbejdsskade, vil kunne videreuddanne sig og søge i nye retninger. Vi ved, at langt de fleste tilskadekomne gerne vil arbejde. Nu får de muligheden, da vi sikrer de økonomiske forudsætninger for at kunne omskole sig, hvis det er nødvendigt.

I den forbindelse vil jeg også gerne takke ministeren for at lytte til SF under høringerne af det her lovforslag, hvor vi fik klargjort, at tilskadekomne, som kan varetage et arbejde inden for tidligere arbejdsområder på deltid, selvfølgelig også skal have mulighed for at blive visiteret til uddannelsesgodtgørelsesordningen.

Jeg er også glad for, at det lykkedes os at garantere en lettere adgang til erstatning ved vold på arbejdspladsen. Det er særlig godt, at det nu skal være obligatorisk for arbejdspladser, hvor personalet er i særlig risiko for at blive udsat for vold, at medarbejderne er forsikrede mod vold på arbejdspladsen.

Alt i alt er jeg glad for, at vi nu implementerer en række tiltag, som tilsammen skal gøre livet en smule lettere for de mennesker, der under triste omstændigheder rammes af en arbejdsskade, og derfor støtter SF selvfølgelig lovforslaget.

Kl. 13:32

Formanden (Søren Gade):

Tak for det. Der er ingen korte bemærkninger, så vi siger tak til fru Astrid Carøe fra Socialistisk Folkeparti. Jeg byder nu velkommen til fru Charlotte Munch fra Danmarksdemokraterne.

Kl. 13:32

(Ordfører)

Charlotte Munch (DD):

Tak. Lovforslaget, som vi behandler i dag, er en udmøntning af aftalen fra september sidste år, som et bredt flertal i Folketinget, bl.a. med Danmarksdemokraterne, står bag.

Udgangspunktet for aftalen er bl.a. den kedelige statistik, der fortæller, at næsten halvdelen af dem, der kommer ud for en erstatningsberettiget arbejdsulykke, ikke er i ordinær beskæftigelse 5 år efter skaden. Det er trist, men der kan nu gøres noget ved det, nemlig ved at man motiverer tilskadekomne til at tage en kompetencegivende uddannelse. Det skal øge muligheden for at vende tilbage til arbejdsmarkedet, og det sker med en godtgørelse svarende til 83 pct. af den tilskadekomnes hidtidige løn.

Der skal også ske en hurtigere afklaring, og sagsbehandlingstiden skal være kortere. Det skal bl.a. ske ved, at man fastsætter årslønnen på et objektivt grundlag ud fra det bedste indtægtsår ud af de seneste 5 år forud for skaden. Den nye og enkle regel forventer vi vil lette sagsbehandlingstiden meget. Erstatningssystemet forbedres også, ved at mengodtgørelsen bliver øget fra 2035 på grund af den stigende pensionsalder, og ved at erstatningsniveauet for permanente behandlingsudgifter og hjælpemidler bliver hævet.

Endelig nedsættes arbejdsskadeafgiften, og derved bliver arbejdsgiverne ikke belastet af ændringerne i arbejdsskadesystemet, og det har været vigtigt for Danmarksdemokraterne.

Alt i alt er det et godt lovforslag, som udmønter aftalen, og som vi forventer bliver til gavn for de mange, der i dag har svært ved at komme videre efter en arbejdsskade. Derfor støtter Danmarksdemokraterne naturligvis lovforslaget.

Kl. 13:34

Formanden (Søren Gade):

Der er ingen korte bemærkninger, så vi siger tak til fru Charlotte Munch fra Danmarksdemokraterne. Jeg byder nu velkommen til fru Sólbjørg Jakobsen fra Liberal Alliance. Værsgo.

Kl. 13:34

(Ordfører)

Sólbjørg Jakobsen (LA):

Tak. Liberal Alliance er også med i aftalen og deler de intentioner, som der er i forslaget. Det gælder et forbedret system og et forsøg på at løse den meget, meget hårde sandhed, der har været for voldsofre og for mennesker, det har skullet passe på. Det er overordnet et rigtig godt lovforslag. Jeg har en lidt mere forsigtig optimisme, i forhold til hvad virkningen bliver. Derfor er det meget nærliggende for Liberal Alliance, at vi følger det tæt.

Jeg vil ikke sige, at det her er et forslag, der kommer til at løse alle de udfordringer, vi har tænkt os at løse, men det er i hvert fald et forsøg på at løse dem, og det lægger jeg i hvert fald meget vægt på at følge op på. Jeg har også noteret mig mange høringssvar, som netop italesætter, at der er nogle ting, som ville være gode i hvert fald at være opmærksom på.

Det er et stort lovforslag, og der er klart en intention om at nedbringe sagsbehandlingstiden. Det bliver lidt uhåndgribeligt, hvor meget vi kan sænke den – hvad kommer det til at sænkes med? – og det tænker jeg også er forbundet med en usikkerhed, der handler om, at der er en del administration, som kommer til at gå ned. Der er ordførere, der flere gange tidligere har nævnt det her med, hvordan vi beregner indtægten, og det kommer helt klart til at være en kæmpe, kæmpe forenkling. Men der er også andre ting, som jeg kan være i tvivl om hvordan bliver forvaltet derude. Der er en klar tilkobling til revalideringsbestemmelserne, som vi kan se bliver forvaltet meget forskelligt ude i praksis, og det er i hvert fald noget, vi har tænkt os at følge meget, meget tæt.

Intentionerne er helt klart gode; dem deler vi. Vi håber også, at det her er et lovforslag, der reelt kommer til at have virkninger, som lever op til intentionerne. Det er klart det, som fokus er på for os. Vi støtter forslaget.

Kl. 13:36

Formanden (Søren Gade):

Tak for det. Der er ingen korte bemærkninger, så vi siger tak til fru Sólbjørg Jakobsen fra Liberal Alliance. Jeg byder nu velkommen til fru Helle Bonnesen fra Det Konservative Folkeparti.

Kl. 13:37

(Ordfører)

Helle Bonnesen (KF):

Vi er alle sammen afhængige af gode arbejdspladser med sikre arbejdsbetingelser. Man skal ikke få skader af at gå på arbejde. Derfor er L 23 en meget vigtig lov og en umiddelbart nem beslutning, for hvis skaden sker tidligt, er det vigtigt, at vi har et godt system, der kan følge op på skaden. L 23 løser på ingen måde alt om arbejdsskader, men det er et rigtig godt første skridt. En af de ting, man stadig kan se af høringerne måske ligger tilbage, er den stadige kritik og sagsbehandlingstiderne, men det skal naturligvis ikke forhindre os i at handle på andre områder. Lovforslaget L 23 om lov om arbejdsskadesikring har jo reelt til formål at indfri de politiske intentioner i arbejdsskadeaftalen og er altså en udmøntning af aftalen fra 2022. Dengang var Konservative med; det er vi også i dag.

Der er dog et par væsentlige forhold, som kræver fokus. Først og fremmest skal de nye ændringer om at indføre en lovfastsat frist for professionelle aktørers medvirken til oplysning af sagerne og om at indføre bødestraf for manglende overholdelse tydeligt kommunikeres til de relevante aktører, for det er vigtigt, at det her kommer til reelt at fungere godt og med det samme. Så kan svarfristen på de 14 dage for private arbejdsgivere måske også give anledning til, at der bliver kigget lidt på definitionen af, hvem der er professionelle, og på, hvor mange dage vi taler om, for de 14 dage er reelt 28 dage ifølge Beskæftigelsesministeriets eget udsagn. Det er vigtigt her, at vi ikke får nogen virksomheder, der kommer i klemme på grund af teknikaliteter. Konservative opfordrer ministeren til at tage de her kommentarer med i det videre arbejde og støtter forslaget.

Kl. 13:38

Formanden (Søren Gade):

Tak for det. Der er ingen korte bemærkninger. Så vi siger tak til fru Helle Bonnesen fra Det Konservative Folkeparti, og jeg byder nu velkommen til fru Victoria Velasquez fra Enhedslisten.

Kl. 13:39

(Ordfører)

Victoria Velasquez (EL):

Det her lovforslag, L 23, kaldes et forbedret arbejdsskadesystem. Det er vi ikke helt enige i i Enhedslisten, og det er der nogle forskellige grunde til. Der er nogle gode og væsentlige forbedringer, men der er også alvorlige forringelser.

Det er godt, at tilskadekomne nu kan få et tilbud om uddannelsesgodtgørelse til en kompetencegivende erhvervsuddannelse, men kravet om en mengrad på 10 pct. bør afskaffes, da det vil afskære mange tilskadekomne fra at få glæde af ordningen. I stedet bør alle, der på grund af arbejdsskadens følger ikke længere kan arbejde inden for deres hidtidige fag, få muligheden for at kunne få uddannelsesgodtgørelse. Det er også positivt, at børn og unge, der har mistet en forælder som følge af en arbejdsskade, nu får erstatning for tab af forsørger, frem til de fylder 21 år. Det er en forbedring, at der nu beregnes et engangsbeløb til dækning af permanente udgifter til sygebehandling, optræning og hjælpemidler, og at dette beløb dels skal forhøjes, dels skal være så stort, at det dækker livsvarigt, hvor det i dag kun beregnes frem til folkepensionsalderen.

Vi er også tilfredse med, at der nu indføres en voldsskadesforsikring, så ansatte, der har risiko for at blive udsat for vold og trusler om vold fra de borgeres side, som de jo har omsorg for – ja, det kan jo være hele grunden til, at de finder mening i deres arbejde – nu lettere kan få erstatning, og vi mener, at alle arbejdsgivere inden for områder, hvor der er risiko for vold mod ansatte, skal have pligt til at tegne en voldsskadesforsikring, for at det ikke bliver frivilligt for selvforsikrede arbejdsgivere, og vi er også tilfredse med, at kravet om politianmeldelse skal fraviges, så pleje- og omsorgspersonale og andre faggrupper, der har været udsat for vold på deres arbejdsplads, kan få erstatning efter lov om erstatning til ofre for forbrydelser uden at behøve indgive politianmeldelse. Ofte er volden jo sket fra nogle af de borgeres side, som de prøver at passe på, og som de ingen interesse har i at skulle politianmelde.

Så har vi også store forhåbninger til, at det vil gøre noget ved sagsbehandlingstiden, at der nu indføres en 14-dages tidsfrist for besvarelse af anmodning fra Arbejdsmarkedets Erhvervssikring om oplysninger, og at der indføres bødestraf for at overskride tidsfristen, efter at der er modtaget en rykker. Det er især kommuner, læger, sygehuse og andre arbejdsgivere, der skal indsende oplysninger, som er helt nødvendige for den videre sagsbehandling, og de sene svar bevirker, at sagerne ligger stille unødvendigt længe.

Men vi betragter forslagene om en ændret fastsættelse af arbejdsevnetabet og en ændret årslønsberegning som store forringelser. Det her er regeringens egne tal, og regeringen har selv opgjort, at ca. 20 pct. vil få en lavere erstatning med de nye regler, og det er især lønmodtagere, der har deltidsarbejde, lønmodtagere med tilbagevendende arbejdsløshedsperioder og tjenestemænd, der bliver ramt af de nye regler om erhvervsevnetab og årslønsberegning, og beregningseksempler fra FH, Fagbevægelsens Hovedorganisation, viser, at mange tilskadekomne vil få en markant lavere erstatning, og at de vil miste en eller flere millioner kroner i samlet erstatning. Vi forstår ikke, hvorfor erhvervsevnetabet skal fastsættes med 10-procentsintervaller i stedet for 5-procentsintervaller. Tidsforbruget til denne beregning må være det samme, og en af begrundelserne for den ændrede årslønsberegning er, at ændringerne vil forkorte sagsbehandlingstiden. Men når man ser på forslaget til en ny årslønsberegning, forekommer det meget bureaukratisk og indviklet og meget mere tidskrævende end de nuværende enkle beregningsregler.

Så tager vi også skarpt afstand fra begrænsningerne i tilskadekomnes ret til at få en sag genoptaget. Det kommer nu til at blive sådan, at man kræver, at tilskadekomne skal dokumentere, at der foreligger nye oplysninger, som indebærer en vis sandsynlighed for, at en genoptagelse vil føre til en ændret afgørelse, og der har vi altså mange tilskadekomne, som ikke har en fagforening eller andre til at hjælpe sig, som ikke har råd til at få hjælp til at kunne vise, hvorfor det er sådan, at deres sag skal genoptages. Der er altså tale om en direkte forringelse af tilskadekomnes retssikkerhed. Baggrunden for forslaget er, at den oprindelige afgørelse bliver fastholdt i næsten to ud af tre sager, men i ca. 30 pct. af sagerne bliver erstatningen forhøjet, og det betragter vi som en begrundelse for, at der ikke skal ske begrænsninger i de nuværende muligheder for genoptagelse. Så mener vi også, det er et alvorligt brud på retssikkerheden med en søgsmålsfrist på de 12 måneder, som jeg også kom ind på tidligere, og at det i forbindelse med den fri proces tager over 12 måneder, og også forsøget omkring forsikringsselskaberne.

Så vi vil gerne støtte de gode ting, men de alvorlige forringelser gør desværre, at vi ikke kan støtte forslaget. Tak.

Kl. 13:44

Formanden (Søren Gade):

Tak for det. Der er ingen korte bemærkninger. Vi siger tak til fru Victoria Velasquez fra Enhedslisten. Jeg byder nu velkommen til fru Katrine Robsøe fra Radikale Venstre.

Kl. 13:44

(Ordfører)

Katrine Robsøe (RV):

Tak for ordet, formand. I Radikale Venstre er vi også en del af den aftalekreds, som lovforslaget her bygger på, og derfor er det nok heller ikke nogen overraskelse, at vi i Radikale Venstre naturligvis støtter lovforslaget. Jeg synes ikke, der er nogen grund til, at jeg begynder at gennemgå endnu en gang, hvad lovforslaget handler om; det er der kolleger her i Folketinget, der tidligere har gjort så fint.

Jeg vil dog fremhæve, at vi naturligvis også i Radikale Venstre kommer til at følge med i og op på, om vi rent faktisk opnår de her målsætninger i forhold til nedbringelse af sagsbehandlingstiden. Det står jo også i aftalen, at vi skal følge op på lige præcis de her ting i aftalekredsen og følge med i det. Derfor synes jeg naturligvis også, at det er en meget naturlig del, vi kommer til at følge med i.

Så er vi naturligvis glade for, at der bliver bedre mulighed for nogle mennesker til at kunne tage en uddannelse og komme videre, hvis skaden er sket. Vi skal gøre alt, hvad vi kan, for, at der ikke sker arbejdsskader, men når de sker, skal vi sikre, at folk har gode muligheder for rent faktisk at skabe sig nye muligheder og komme i en anden beskæftigelse, og at man rent faktisk kan få lov til at tage en ny uddannelse og få et arbejde.

Og så glæder vi os naturligvis også til at se, hvordan den nye voldsskadesikringsordning forhåbentlig også kommer til at forbedre dette område. Tak for ordet.

Kl. 13:46

Formanden (Søren Gade):

Tak for det. Der er ikke nogen korte bemærkninger. Vi siger tak til fru Katrine Robsøe fra Radikale Venstre. Jeg byder nu velkommen til hr. Nick Zimmermann fra Dansk Folkeparti.

Kl. 13:46

(Ordfører)

Nick Zimmermann (DF):

Tak for det. Jamen vi kan selvfølgelig alle sammen blive enige om, at man skal kunne gå på arbejde uden at sætte sit helbred på spil. Det var også et af fokuspunkterne, da vi i foråret indgik den her arbejdsmiljøaftale, for vi skal som samfund selvfølgelig gøre alt, hvad vi overhovedet kan, for at undgå arbejdsskader. Når uheldet så alligevel rammer, skal vi selvfølgelig have et system, der effektivt og hurtigt samler dem op, der bliver ramt af en arbejdsskade, ikke mindst økonomisk. Det var sådan set det udgangspunkt, vi i Dansk Folkeparti gik til forhandlingerne om et nyt arbejdsskadesystem med, og jeg synes egentlig, at vi endte med en ret god aftale – en aftale, som vi udmønter med det her lovforslag.

Ligesom for mange andre var det helt centralt for Dansk Folkeparti at sikre kortere sagsbehandlingstider. Det tager alt for lang tid i dag. Når man har været ude for en arbejdsskade, står man ofte en rigtig usikker situation: Kan man vende tilbage til arbejdsmarkedet? Kan man komme tilbage til sit gamle arbejde? Sådan nogle spørgsmål kan man jo altså stå tilbage med. Og det er jo så selvfølgelig ikke rimeligt, at man så oven i hatten skal gå og vente alt for længe på en afgørelse for at få klarhed over sin økonomiske situation. Derfor er jeg sådan set rigtig glad for, at vi med den her aftale tager et skridt imod kortere sagsbehandlingstider, herunder med politisk fastlagte mål for sagsbehandlingstiderne i arbejdsskadesager.

En anden vigtig ting, som jeg vil fremhæve, er, at vi med aftalen om lovforslaget gør det klart, at selve formålet med loven altså også er at understøtte, at tilskadekomne kan bevare tilknytningen til arbejdsmarkedet efter en arbejdsskade i det omfang, det er muligt. Derfor er jeg selvfølgelig også glad for, at det med forslaget bliver mere attraktivt for tilskadekomne at tage en kompetencegivende uddannelse, hvis man altså ikke kan varetage det job, som man kom fra. På den måde er jeg sikker på, at vi kan sikre, at flere bibeholder en tilknytning til arbejdsmarkedet.

Endelig vil jeg fremhæve, at vi med forslaget sikrer et højere erstatningsniveau for de udgifter til behandling og hjælpemidler, der kan følge med, når man har været ude for en arbejdsskade. Jeg er særlig glad for, at erstatningen skal afspejle udgifter til behandling i resten af livet og altså ikke kun til pensionsalderen, som det er tilfældet i dag. Behandlingsbehovet forsvinder jo altså ikke nødvendigvis, fordi man går på pension.

Så alt i alt er det en aftale, der er et skridt i den rigtige retning. Tak for ordet.

Kl. 13:49

Formanden (Søren Gade):

Tak for det. Der er ingen korte bemærkninger. Vi siger tak til hr. Nick Zimmermann fra Dansk Folkeparti. Jeg byder nu velkommen til fru Nikoline Erbs Hillers-Bendtsen fra Alternativet. Værsgo.

Kl. 13:49

(Ordfører)

Nikoline Erbs Hillers-Bendtsen (ALT):

Tak for ordet, formand. I Alternativet er vi også med i den her aftale, og vi ser positivt på lovforslaget. Men som flere ordførere også har været inde på, er det ikke, fordi det er en perfekt aftale set fra vores stol. Vi mener også fortsat, at det er vigtigt, at vi kigger på, hvordan vi sikrer retssikkerheden, når vi stemmer et lovforslag som det her igennem, hvor vi i høj grad, for at sikre kortere sagsbehandlingstid, kommer i nærheden af at svigte den retssikkerhed, vi har i dag. Det håber vi, at der er fokus på i det fremtidige arbejde. På trods af det er vi glade for en kortere sagsbehandlingstid, ligesom vi er glade for, at der er bedre vilkår for de ansatte, der arbejder under nogle vilkår, hvor de kan blive udsat for vold, ligesom vi også er glade for at se det lidt større fokus på en tilknytning til arbejdsmarkedet og det generelle fokus på mere omskoling, når man har en arbejdsskade. Derfor tilslutter jeg mig selvfølgelig lovforslaget. Men jeg mener også, det er vigtigt, at nogle af de pointer, som fru Victoria Velasquez var inde på, bliver taget med i det videre arbejde, fordi jeg i høj grad tilslutter mig den kritik, som kommer fra Enhedslisten. Tak.

Kl. 13:50

Formanden (Søren Gade):

Tak for det. Der er ingen korte bemærkninger. Vi siger tak til fru Nikoline Erbs Hillers-Bendtsen fra Alternativet. Jeg byder nu velkommen til hr. Kim Edberg Andersen fra Nye Borgerlige.

Kl. 13:50

(Ordfører)

Kim Edberg Andersen (NB):

Tak for det, formand. Som man kan høre på kritikken herinde, har alle partier faktisk sagt, at de støtter forslaget, men at de også godt kan se de rådne æbler. Så hvorfor er det, at vi så stemmer for? Ja, det er dybest set, fordi vi har et system nu, som vi alle sammen ved bare slet ikke virker. Bekymringen fra Nye Borgerliges side er ikke stor, for vi har haft en rigtig god forhandler i den lange tid, det tog. Så vi er trygge ved, at det er en god aftale på mange måder. Men nu er jeg jo en af dem, der har prøvet arbejdsskadesystemet. Altså, jeg har prøvet lige pludselig at blive et tal, og jeg har prøvet at blive den, man har skullet putte i en kasse, ikke fordi det var bedst for den, der var ramt af en arbejdsskade, men fordi det enten var billigst eller bedst for andre. Så derfor vil jeg godt komme med tre små nedslag dér, hvor jeg synes, at det er bekymrende.

Det første er, at jeg synes, at det er dejligt, at forsikringsselskaberne kan komme ind over og sætte farten op. For en ting er helt sikker: Hvis man først har været væk fra arbejdsmarkedet i 36 måneder, er det i hvert fald ikke nemmere at komme ind, uanset hvilken uddannelse du får. Tror jeg, at der kommer sager, hvor forsikringsselskaberne misforstår deres rolle? Ja, det tror jeg. Så må vi håndtere det til den tid. Derfor er jeg tryg ved det, når Socialdemokraternes ordfører og vores forhandler siger, at vi tager bestik af det undervejs og får gjort det her system bedre.

Det andet handler om uddannelse. Det er bekymrende, når jeg hører en ordfører fra regeringen – og der tænker jeg ikke på Moderaternes ordfører, som svarede udmærket, men på Venstres ordfører – sige det her om, at man kan bruge en uddannelse til et sporskifte. For ord betyder noget. Og jeg ved, at ministeren nu her efterfølgende kommer op og fortæller mig, at en uddannelse naturligvis ikke kun er et sporskifte, og at de 40 dage, man kan få, er til rigtige uddannelser. Det er nemlig rigtig, rigtig vigtigt. Hvis man er udlært og faglært tømrer eller murer og har brugt 4 år på det, er det jo ikke rimeligt, at man kan få et truckcertifikat og ellers et spark i røven og så komme videre. Undskyld, formand. Jeg vidste, den var gal, lige da jeg sagde det.

Det tredje er, at hvis man er en ung mand, som jeg selv var – nu tager jeg udgangspunkt i min egen historie – der, dengang han fik sin arbejdsskade, sørgede for at arbejde og forsørge sig selv og også havde lidt at lægge til side, så rammer man et indkomstloft. Jeg hørte godt, at Enhedslisten var bekymret for dem med de lave indtægter, men mange håndværkere tjener rigtig mange penge. Altså, jeg har haft lærlinge, som var villige til at knokle dag og nat, og som tjener 1 mio. kr. Men loftet for, hvad de får erstatning for, er 600.000 kr., og det skal vi altså lige tænke på, for idéen med det her er jo at give en erstatning for det, man mister. Og bare fordi nogle mister i den høje ende, behøver man jo ikke at skære alle over en kam. Så ved jeg godt, at lige om lidt vil folk sige: Jamen det er advokater som f.eks. ordføreren for Moderaterne og læger osv., der gør det. Ja ja, men ganske almindelige hårdtarbejdende ufaglærte kan altså også tjene rigtig mange penge, og de skal jo også have erstatning. Så jeg synes, at vi skal huske at kigge på det senere og få fjernet det loft, sådan at mennesker, der gider at lave noget, også får erstatning efterfølgende. I Nye Borgerlige støtter vi forslaget.

Kl. 13:53

Formanden (Søren Gade):

Tak for det, og der er ingen korte bemærkninger. Vi siger tak til hr. Kim Edberg Andersen fra Nye Borgerlige, og jeg kan så sige til hr. Kim Edberg Andersen, at det er ganske korrekt, at det ord bruger vi ikke i Folketingssalen. Så giver jeg ordet til hr. Lars Boje Mathiesen uden for grupperne. Værsgo.

Kl. 13:53

(Privatist)

Lars Boje Mathiesen (UFG):

Det kan jeg sige, formand, at jeg aldrig kunne finde på at gøre. Jeg bliver tit rost for min smukke røst og min meget ærbødige måde at tale på herinde, så det kunne jeg aldrig finde på.

Nå, men nu til det her lovforslag. Jeg tror, jeg vil starte et lidt andet sted end de andre, og det er med opfølgningen. Må jeg ikke opfordre de partier, som er forligspartier her, til, at de lige følger en anelse bedre op på det her, end man gjorde i forbindelse med Vurderingsstyrelsen og de vurderinger, der ligger der, altså, at man lige holder lidt mere hånd i hanke med det her lovforslag, end man har gjort på skatteområdet. For efter at have siddet herinde i nu snart 4 år kan jeg sige, at jeg tit oplever en ting, når vi politikere vedtager noget og indgår en aftale. Det er jo lang tid siden, den her aftale blev indgået; nu bliver den så stemt igennem, og så lægger man det til side, og så bliver der ikke fulgt op på det. Nu har jeg hørt rigtig mange ordførere sige, at det her kommer de til at følge op på, og det er nogenlunde det samme, som man sagde om den skatteaftale, altså, at den skulle man nok følge op på. Alligevel kørte det også af sporet. Så må jeg ikke virkelig, virkelig opfordre til, at dem, som er forligspartier, får fulgt op på det her.

I aftalen står der, at man efter 5 år skal følge op på det med fuldførelse af uddannelser. Jeg synes, det er lang tid. Og faktisk står der, at man om 10 år skal følge op på, om det rent faktisk har haft en positiv beskæftigelseseffekt. Jeg ved slet ikke, om man må det, men jeg tør godt lægge en tyver på, at der nok ikke er nogen , der sidder her i dag, som om 10 år husker, at de skal følge op på den her aftale om beskæftigelseseffekten. Så må jeg ikke anbefale, at man løbende følger lidt bedre op på det her.

Så håber jeg, at man ikke stikker borgerne derude blår i øjnene, hvad angår den her aftale. Det er efter min opfattelse ikke en aftale, som kommer til at revolutionere Arbejdsskadestyrelsen, og den følelse – det er nok vigtigst af alt – som folk derude sidder med, når de kommer i klemme i systemet, tror jeg oprigtig talt ikke at den her aftale kommer til at ændre. Der er nogle forbedringer i den på nogle områder, og det skal man anerkende. Jeg tror desværre ikke, at den bliver det opgør, som jeg håbede den vil blive, da jeg gik ind til forhandlingerne for lang tid siden. Der var meget omfattende forhandlinger om de her ting. Jeg tror desværre ikke på, at det her er det, der kommer til at løse det. Det synes jeg er ærgerligt, og jeg synes bare, at man skal være ærlig over for folk derude og sige, at der ligger nogle små forbedringer i det, men den der forkromede løsning, som gør, at folk får en følelse af retfærdighed, en følelse af, at når der sker noget for dem, så er der et system, der bakker dem op, ser jeg desværre ikke her.

Kl. 13:56

Formanden (Søren Gade):

Tak for det. Der er ikke nogen korte bemærkninger, så vi siger tak hr. Lars Boje Matthiesen uden for grupperne.

Nå, der nåede lige at blive indtegnet en kort bemærkning, så jeg må bede hr. Lars Boje Mathiesen komme op igen (Lars Boje Mathiesen (UFG): Hjertens gerne). Hr. Tobias Grotkjær Elmstrøm, Moderaterne. Værsgo.

Kl. 13:57

Tobias Grotkjær Elmstrøm (M):

Tak for det. Jeg kunne godt tænke mig lige at stille hr. Lars Boje Mathiesen et spørgsmål. Der blev rettet lidt kritik mod lovforslaget, men hvad tænker du kunne være løsningerne for at forbedre tilskadekomnes rettigheder og få nedsat sagsbehandlingstiderne?

Kl. 13:57

Formanden (Søren Gade):

Jeg har så en lille rettelse. Det hedder: Hvad tænker hr. Lars Boje Mathiesen? Og jeg giver nu ordet til hr. Lars Boje Mathiesen.

Kl. 13:57

Lars Boje Mathiesen (UFG):

Tak for det. Jeg synes, at vi skulle have stillet nogle større krav i forhold til den maksimale sagsbehandlingstid. I de sager, hvor der er tab af erhvervsevne, synes jeg der skulle være nogle større krav til forsikringsselskaberne om, hvordan de skal levere. Jeg synes helt konkret, at det er nok, at man kan skubbe det 14 dage. Længere tid synes jeg er unødvendigt, og det kunne også være en uge. Jeg synes, at man skulle have vendt det om og spurgt: Når der er folk, der kommer til skade, hvornår mener vi at de skal kunne komme videre i deres liv? Og så skulle man have spurgt: Er det rimeligt, at der er nogle folk, der venter 3, 4, 5 år på det her? Svaret er: Nej, det er det ikke. Skal vi have et loft over det, så der ikke kan gå så lang tid, før de her sager bliver afsluttet? Ja, det synes jeg man skulle have sagt. Så der synes jeg konkret at der er nogle ting, man kunne have gjort anderledes.

Jeg er lidt bekymret for den her visitation til erhvervsrettede uddannelser. Det er ikke, fordi jeg har den største tillid til jobcentrene derude, og du skal jo igennem det her system, og der sidder nogle, der skal beslutte, hvad de lige præcis i deres kommune vurderer kan være erhvervskompetencegivende uddannelser, som kan rykke noget der. Så der er altså nogle områder, som jeg synes man overordnet skal se på. Det var det, som jeg sagde til at starte med.

Kl. 13:59

Formanden (Søren Gade):

Nej. Nu er der ikke flere spørgsmål til hr. Lars Boje Mathiesen, uden for grupperne. Jeg henstiller til, at man trykker sig ind under ordførertalen, og ikke når den er afsluttet.

Der er ikke flere ordførere i ordførerrækken, og derfor giver jeg nu ordet til beskæftigelsesministeren.

Kl. 13:59

Beskæftigelsesministeren (Ane Halsboe-Jørgensen):

Mange tak for det, formand, og tak til hele Folketinget for en rigtig god behandling af lovforslaget. Jeg er glad for, at vi i dag er med til at føre aftalen fra september 2022 ud i livet – en aftale, som er den første aftale på arbejdsskadeområdet i mange år.

Jeg er optaget af, som jeg også kan høre mange af ordførerne har givet udtryk for, at vi har et arbejdsskadesystem, der griber alle, der har været så uheldige at komme til skade eller blive syge af deres arbejde. Med arbejdsskadeaftalen styrker vi og forbedrer arbejdsskadesystemet med en række initiativer, der skal forbedre de tilskadekomnes tilknytning til arbejdsmarkedet, forbedre sagsbehandlingstiderne, som også har været et med god grund omdiskuteret emne i dag, og øge erstatningsniveauet samlet set. Det er et væsentligt succeskriterie, at sagsbehandlingstiden afkortes. Det er jeg ikke alene om at synes, det er der mange der har givet udtryk for på talerstolen i dag, og derfor er den her aftale også vigtig i det fokus. Derfor har vi også fra politisk side taget første skridt i retning af at skabe lettelser i sagsbehandlingen i Arbejdsmarkedets Erhvervssikring og dermed medvirke til at nedbringe sagsbehandlingstiden i den enkelte sag og i de meget lange sagsforløb, som vi også ser eksempler på.

Vi tager også de første spadestik til et arbejdsskadesystem, som støtter den tilbagekomnes, mulighed for at bevare eller genvinde tilknytningen til arbejdsmarkedet. Det er afgørende for den enkelte, for arbejdspladserne og for samfundet, at vi lykkes med, at der er flere, der efter en arbejdsskade kommer retur og får tilknytning til arbejdsmarkedet.

5 år efter en erstatningsberettiget arbejdsskade er næsten halvdelen af de tilskadekomne ikke i ordinær beskæftigelse. Det er jo et kæmpe tab, både for den enkelte, men også for arbejdsgiverne og for samfundet, og derfor er der en række initiativer, der skal forbedre arbejdsmarkedstilknytningen, f.eks. ved at etablere en uddannelsesgodtgørelsesordning, der giver mulighed for at omskole tilskadekomne, der ikke kan varetage et arbejde inden for deres hidtidige fag. Det kan den tilskadekomne men den her aftale gøre med økonomisk tryghed.

Derudover bliver det også et selvstændigt formål i loven, at tilskadekomne bevarer tilknytningen til arbejdsmarkedet. Som nævnt er det også et væsentligt mål i arbejdsskadeaftalen, at sagsbehandlingstiderne i arbejdsskadesager bliver forkortet, og derfor har vi i aftalen opstillet to konkrete mål for sagsbehandlingstiden frem mod 2027, og bestyrelsen i Arbejdsmarkedets Erhvervssikring skal inden udgangen af 2023 opstille delmål, som også vil blive forelagt aftalepartierne. Flere har været inde på, det er vigtigt at følge op på det her, og det er især også noget, aftalen fra sidste år betoner, og det er også noget af det, der er lagt op til i den her procesplan.

For at understøtte, at vi når målene, gennemfører vi med lovforslaget en række initiativer, der skal bidrage til kortere sagsbehandlingstider og forenklede sagsforløb. Lovforslaget forenkler f.eks. årslønsfastsættelsen, så den i mindre grad er præget af skøn, og vi indfører større intervaller i fastsættelsen af erhvervsevnetab. Med lovforslaget indfører vi også en svarfrist for professionelle aktører, såsom læger eller kommuner, og de kan få en bøde, hvis ikke de besvarer en anmodning om oplysninger, som de ligger inde med.

Endelig skal arbejdsskadeaftalen bidrage til et forbedret erstatningssystem, f.eks. ved at arbejdsgivere bliver forpligtet til at tegne end voldsskadessikring, hvis deres ansatte er i særlig risiko for at blive udsat for vold på arbejdet af borgere, som de drager omsorg for. Det betyder, at det bliver lettere for den ansatte at få supplerende erstatning uden at skulle politianmelde den borger, som de drager omsorg for. Flere af ordførerne på talerstolen i dag har betonet lige præcis vigtigheden af det, og den opfattelse deler jeg til fulde.

Der indføres også en automatisk forsørgertabserstatning til alle børn og unge, der har ret til erstatning for tab af forsørger, indtil de fylder 21 år.

Med arbejdsskadeaftalen og det her lovforslag er vi kommet et godt stykke vej efter mange år uden aftaler på det her område, og derfor vil jeg gerne sige tak til den brede kreds af partier, der er med i den her aftale. Jeg vil gerne takke for jeres bemærkninger til lovforslaget i dag, og jeg ser frem til en konstruktiv behandling af lovforslaget i Beskæftigelsesudvalget.

Kl. 14:04

Formanden (Søren Gade):

Tak for det. Der er foreløbig to, der har korte bemærkninger. Først er det fru Victoria Velasquez fra Enhedslisten. Værsgo.

Kl. 14:04

Victoria Velasquez (EL):

Tak for det. Jeg er så ikke helt enig – det har jeg sagt i min ordførertale – i forhold til det her med at reducere erstatningen for i hvert fald 20 pct. Men jeg tænker, at ministeren og jeg i hvert fald er enige om, at kortere sagsbehandlingstider ikke skal være, på bekostning af at der er nogen, der ikke får den erstatning, som de burde få. Her er jeg optaget af den del med den nye § 47. I dag er det nemlig sådan, at der i lov om arbejdsskadesikring ikke er nogen regler eller tidsfrister for, hvornår en afgørelse fra Arbejdsmarkedets Erhvervssikring eller fra Ankestyrelsen skal indbringes for domstolene. Med lovforslaget lægges der op til, at den administrative klageadgang skal være opbrugt, før der kan anlægges en sag ved domstolene, og det betyder, at der først skal klages til Ankestyrelsen, før sagen kan indbringes for domstolene, og at tilskadekomne har en frist på 12 måneder efter afgørelsen, og det gør, at jeg er bekymret i forhold til fri proces. Er ministeren åben for at se på, om vi kunne lave en dispensation eller noget andet, for at vi ikke rammer dem, der søger fri proces?

Kl. 14:05

Formanden (Søren Gade):

Ministeren.

Kl. 14:05

Beskæftigelsesministeren (Ane Halsboe-Jørgensen):

Tak for spørgsmålet. Som jeg har fået det oplyst, er det sådan, at hvis man søger fri proces, kan man over for nævnet, der behandler ens ansøgning om lige præcis det, nævne, at der er en søgsmålsfrist, og så bør nævnet hastebehandle ens sag. Men lad mig vende tilbage, så spørgeren også har på skrift, at det er den måde, som det er indrettet på i dag, og så kan vi tage en videre dialog om emnet.

Kl. 14:05

Formanden (Søren Gade):

Fru Victoria Velasquez.

Kl. 14:05

Victoria Velasquez (EL):

Tak for det. Det kunne jeg i så fald godt tænke mig at få skriftligt, altså hvordan borgeren så bliver sikret en hurtigere proces i forhold til at få fri proces og hvordan borgeren så bliver oplyst om den rettighed. Alene bare det her lovforslag er komplekst og på rigtig mange sider, og hvis man i forvejen har været ude for at få en arbejdsskade, er det ikke altid ressourcer, der er det, man har allerflest af. Så om det er en del af det brev, borgeren får, og hvordan borgeren bliver oplyst, må også gerne stå i svaret. Tak.

Kl. 14:06

Formanden (Søren Gade):

Ministeren.

Kl. 14:06

Beskæftigelsesministeren (Ane Halsboe-Jørgensen):

Men det synes jeg vi skal aftale at tales ved om og lave en opfølgning på på skrift, så spørgeren har præcis det, der også er blevet oplyst mig som minister, og så kan vi jo med udgangspunkt i det tage en videre drøftelse af spørgsmålet.

Kl. 14:06

Formanden (Søren Gade):

Hr. Lars Boje Mathiesen, uden for grupperne, værsgo.

Kl. 14:06

Lars Boje Mathiesen (UFG):

Tak. Jeg er glad for, ministeren siger, at der skal følges op på det her. I aftalen står der det her om 5-årig opfølgning og en 10-årig evaluering. Er ministeren enig i, at det måske vil være en fordel at følge op på, hvad det har for en beskæftigelseseffekt, inden de 10 år, hvor man skal evaluere det?

Kl. 14:07

Formanden (Søren Gade):

Ministeren.

Kl. 14:07

Beskæftigelsesministeren (Ane Halsboe-Jørgensen):

Jeg synes faktisk, at der både på sagsbehandlingstider og på beskæftigelseseffekt er lagt op til, at det ikke bare er et spørgsmål om, at nu læner vi os tilbage, og så lader vi tiden gå, og så på et eller andet tidspunkt følger man op. Der er faktisk lagt op til både mål og delmål osv. Men det er også vigtigt at understrege, hvis det er uddannelsessporet, som spørgeren spørger til, at der jo er nødt til at gå en rum tid, hvis det f.eks. er en fuld faglært uddannelse, som der er en, der starter på, og så er det først efter f.eks. 3½ år, at man skal ud at prøve af, om man kan få job på baggrund af det. Men ganske som spørgeren betonede i sit indlæg, vil jeg i hvert fald også godt understrege herfra, at de mål, der er sat op med den her aftale, som er den første af sin slags i mange år, er skrevet ind, fordi de politisk vurderes at være rigtig vigtige. Og derfor er det også min klare intention, at der skal følges nidkært op på dem.

Kl. 14:08

Formanden (Søren Gade):

Hr. Lars Boje Mathiesen.

Kl. 14:08

Lars Boje Mathiesen (UFG):

Det er jeg glad for. Et andet område er arbejdstageres mulighed for at få erstatning uden at politianmelde, som jeg også synes er et vigtigt element i det her. Vi ser desværre et stigende antal eksempler derude på, at der er vold i forhold til dit arbejde, når du arbejder for det offentlige. Jeg kunne godt tænke mig at spørge: Ser ministeren mulighed for, at vi skal begynde at have en større pligt til, at arbejdsgivere altid indberetter sager omkring vold og trusler mod arbejdstagere derude?

Kl. 14:08

Formanden (Søren Gade):

Ministeren.

Kl. 14:08

Beskæftigelsesministeren (Ane Halsboe-Jørgensen):

Altså, det, den politiske aftale fastlægger, er, at der nu kommer en pligt til at tegne en voldsskadeforsikring for de arbejdsgivere, hvis ansatte har en særlig risiko for at møde vold, f.eks. i arbejdet med de borgere, som de drager omsorg for. Og der er så lavet en liste over, hvilke det drejer sig om. Men arbejdsgiverne er altid inden for mulighedsspektret af at gøre det, uanset om de står på listen eller ej, og det gælder jo både offentlige og private arbejdsgivere. Den aftale, som en række partier bakkede op om sidste år, rammer en god balance, synes jeg. Men det er vigtigt at understrege, at muligheden er åben for alle.

Kl. 14:09

Formanden (Søren Gade):

Tak for det, og der er ikke flere korte bemærkninger, så vi siger tak til beskæftigelsesministeren.

Der er ikke flere, der har bedt om ordet, og derfor er forhandlingen sluttet.

Jeg foreslår, at lovforslaget henvises til Beskæftigelsesudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

2) 1. behandling af lovforslag nr. L 31:

Forslag til lov om ændring af lov om folkeskolen. (Sænkelse af klasseloftet i børnehaveklassen og på 1.-2. klassetrin).

Af børne- og undervisningsministeren (Mattias Tesfaye).

(Fremsættelse 04.10.2023).

Kl. 14:09

Forhandling

Formanden (Søren Gade):

Forhandlingen er åbnet.

Den første ordfører er fru Sara Emil Baaring fra Socialdemokratiet.

Kl. 14:10

(Ordfører)

Sara Emil Baaring (S):

Tak for ordet. Den 28. september 2022 besluttede den socialdemokratiske mindretalsregering i samarbejde med Venstre, Socialistisk Folkeparti, Radikale Venstre, Det Konservative Folkeparti og Liberal Alliance at sænke klasseloftet i folkeskolen til 26 elever i børnehaveklassen og i 1. og 2. klasse. Denne beslutning blev truffet med forståelsen for, at en stærk start i skolen understøtter børnenes faglige og sociale udvikling. Denne beslutning vil danne grundlaget for en god undervisning og trivsel blandt vores yngste skolebørn.

Vores børns uddannelse og trivsel er en af vores vigtigste opgaver som samfund, og vi skal sørge for, at vores børn får den bedst mulige start på deres skoleliv, og det inkluderer og sikrer, at de får den nødvendige opmærksomhed og støtte fra deres lærere. Som skolelærer ved jeg, hvor svært det kan være at nå alle elever i en klasse med et højt elevtal. Det kan være udfordrende at give den enkelte elev den individuelle opmærksomhed og undervisning, som de har brug for. Med færre elever i klassen vil lærerne have bedre mulighed for at tilpasse undervisningen til den enkelte elevs behov.

Vores ambition er, at vi kan sikre, at ingen elever bliver overset. Jeg har selv oplevet den store forskel, det kan gøre for eleverne, når der er et lavere elevtal i klassen. Eleverne skal føle, at de har større mulighed for at deltage aktivt i undervisningen. Det skaber en positiv læringskultur, hvor eleverne trives og udvikler sig både fagligt og personligt.

Konkret foreslår dette lovforslag at indføre en ny § 17, stk. 1, i folkeskoleloven, som siger, at antallet af elever i børnehaveklassen og på 1. og 2. klassetrin ved skoleårets begyndelse ikke må overstige 26 elever. Der vil dog være særlige tilfælde, hvor antallet 26 elever må overskrides. Det kunne f.eks. være i forbindelse med nytilflyttede elever i løbet af et skoleår. Dermed skabes der ikke ustabilitet hos vores mindste skolebørn med nye klassekammerater, der automatisk vil udløse en ny klasseopdeling og al den usikkerhed, som det vil medføre.

Med indførelsen af et klasseloft kan vi sikre, at skolebørnene med ny skoletaske med forventninger til første skoledag og det fine penalhuse med nye farveblyanter ikke skal mødes med oplevelsen af ikke at blive set og hørt. De skal mødes af voksne, der har tid og overskud til dem. Det vigtigste for denne første tid som et nyt skolebarn må være at vænne sig til ens nye rolle som skoleelev. Skolen skal opleves og mærkes som et sted, man ønsker at være som barn.

Dette lovforslag handler om at prioritere vores børns trivsel og uddannelse, og det handler om at give dem den bedst mulige start på deres skolevej. Det handler om at sikre, at de bliver set, hørt og støttet i deres læringsproces. Eleverne skal dannes menneskeligt og fagligt, og det vil det her lovforslag være med til at skabe mulighederne for. På den baggrund kan jeg meddele, at Socialdemokratiet bakker op om dette lovforslag, og så skal jeg i øvrigt hilse fra Radikale Venstre og sige, at de ligeledes bakker op.

Kl. 14:13

Formanden (Søren Gade):

Der er ingen korte bemærkninger, så vi siger tak til fru Sara Emil Baaring fra Socialdemokratiet. Og jeg byder nu velkommen til fru Anni Matthiesen for Venstre.

Kl. 14:13

(Ordfører)

Anni Matthiesen (V):

Tak for ordet. Som den sidste ordfører også var inde på, står vi nu her med et lovforslag, hvor vi ønsker at sænke klasseloftet i indskolingsklasserne, og det betyder altså fra børnehaveklassen til og med 2. klasse. Fremover vil der så være maksimalt 26 elever i disse klasser; dog kan man i særlige tilfælde få lov til at gå op til 28 elever. Det kan f.eks. være i forbindelse med, at en elev flytter skole midt i skoleåret. Ud over det kræver det selvfølgelig også, at der er den her form for fleksibilitet, for at få det hele til at gå op.

Jeg tror, vi alle sammen godt ved, at jo flere børn der er i klassen, jo mere kræver det selvfølgelig også af de enkelte lærere at nå alle børnene. Jeg var selv så heldig, da jeg gik i skole, at vi var 13 elever i klassen. Så langt når vi nok ikke ned, og det kan selvfølgelig også have sine ulemper at være så få. Men jeg vil sige, at med det her  lovforslag sikrer vi i hvert fald, at man især i forhold til de første år af et barns skoleliv får skabt noget mere tryghed og forhåbentlig bedre muligheder for trivsel. Jeg håber derudover også, at det sammen med de initiativer, som vi jo har fremlagt her for nylig i folkeskoleudspillet, kan være med til at give endnu mere ro i klasserne og dermed understøtte læringen i klasserummet.

Venstre støtter lovforslaget.

Kl. 14:14

Formanden (Søren Gade):

Der er ikke nogen korte bemærkninger, så vi siger tak til fru Anni Matthiesen fra Venstre. Og jeg byder nu velkommen til hr. Rasmus Lund-Nielsen fra Moderaterne.

Kl. 14:14

(Ordfører)

Rasmus Lund-Nielsen (M):

Tak for ordet. Det er afgørende, at børn får den allerbedste skolestart. Der er mange veje til en god start på skolelivet, og en af dem er, at der er mere tid til den enkelte elev, så de hver især kan blive set med de behov, de har. Tiden i indskolingen er afgørende for at understøtte børn i deres udvikling, og det er i denne tid, at børnene begynder at danne grundlaget for deres fremtidige udvikling og deres forståelse af verden omkring dem. En sænkelse af klasseloftet forbedrer betingelserne for, at tiden bliver god for så mange børn som muligt, og en lille klassestørrelse i de første skoleår kan have en afgørende indflydelse på børnenes muligheder for at lære og trives.

Forskning har tidligere kortlagt, at forskellen mellem store og små klasser er mærkbar. Vi ser f.eks., at der er en sammenhæng mellem klassestørrelserne og testresultaterne i læsning og matematik, og i dag forlader hver syvende elev som bekendt folkeskolen uden basale færdigheder i de to fag. I de små klasser, hvor der er mere tid pr. elev, er risikoen for støj og forstyrrelser også mindre. Uro i klassen er det, som eleverne selv peger på som den største udfordring i forhold til trivsel i skolen. Og eleverne kan også føle sig tryggere i mindre miljøer, der gør børnene mere selvsikre og ansporer dem til at deltage mere aktivt i undervisningen. Samtidig har klassestørrelsen betydning for sandsynligheden for, at man kommer i en ungdomsuddannelse, og antallet af års uddannelse vokser, hvis man har gået i en lille klasse.

Derfor glæder det mig, at vi i dag behandler L 31, som udmønter en bred aftale mellem flere af Folketingets partier. En sænkelse af klasseloftet til 26 elever i indskolingen vil give lærerne øget mulighed for at arbejde mere individuelt med børnene og identificere eventuelle udfordringer tidligt. Og forhåbentlig kan det være et af flere virksomme tiltag, der kan gøre, at færre i fremtiden forlader folkeskolen uden at have basale færdigheder på plads.

Moderaterne støtter forslaget. Tak for ordet.

Kl. 14:16

Formanden (Søren Gade):

Tak for det. Der er ingen korte bemærkninger, så vi siger tak til hr. Rasmus Lund-Nielsen fra Moderaterne. Og jeg byder nu velkommen til hr. Sigurd Agersnap fra Socialistisk Folkeparti.

Kl. 14:16

(Ordfører)

Sigurd Agersnap (SF):

Tak for det, formand. Vi kan råbe og larme, men kan vi råbe politikerne op? Sådan så jeg det stå på et banner, en skoleelev havde taget med til demonstration, og jeg synes, det er et meget godt citat i dagens anledning – ikke kun, fordi lovforslaget her jo handler om, at man kunne råbe politikerne op og gøre noget ved klassestørrelserne, men også, fordi det handler lidt om, at skoleelever både kan råbe og larme.

Har man svært ved at forestille sig, hvordan det er at være i et klasselokale med 27 andre børn, så kan man måske tænke lidt på, hvordan man selv reagerer i bare et storrumskontor. Jeg har i hvert fald den erfaring, at der ikke skal meget til, før jeg mister koncentrationen. Det kan være ved nabobordet, hvor de taster lidt for hårdt på tastaturet, nogle, der trækker vejret for tungt, eller nogle, der slubrer kaffen. Alt sammen kan gøre, at koncentrationen ryger. Og så skal man bare forestille sig at sidde i et klasselokale med 27 andre børn.

Børn i den danske folkeskole sidder hver dag i nogle af de mest forstyrrende storrumskontorer i hele landet. I mere end 1.400 klasser i det her land var der sidste år mere end 26 elever i klasselokalet. Det er i omegnen af 40.000 børn, som går i en klasse med mere end 26 elever – ofte også i lokaler, som ikke er egnet til så mange elever. 350 af klasserne var 0.-2. klasse, altså børn i alderen 5-9 år, som lige er begyndt deres rejse igennem uddannelsessystemet. Hvis ikke skolen i sig selv er overvældende, når man møder den første gang som lille ny elev på 6 år, så er et propfyldt klasselokale det desværre for rigtig mange.

De tidligere talere har også været inde på spørgsmålet om, hvad vi ved fra forskningen at de store klasser betyder for børnene. Vi ved, at det betyder en lavere faglighed og en dårligere social sikkerhed og selvtillid. Og vi ved også, at det sænker sandsynligheden for, at eleverne senere gennemfører en ungdomsuddannelse. Hvis man lytter til nogle af fagpersonerne i vores folkeskole, lærerne eller pædagogerne, siger de også enstemmigt i høringssvarene, at med færre elever i klasserne så kan lærerne og pædagogerne selvfølgelig nå mere; de kan komme tættere på den enkelte elev, på deres hverdag, på deres trivsel og på deres læring.

Det er godt, at vi har forskningen med os, men det er jo heller ikke raketvidenskab. Mindre klasser giver mere tid til det enkelte barn, men det gør også noget ved den virkelighed, vi har er i rigtig mange skoler, nemlig at vi ikke har rammerne til meget store klasser. Og derfor er dagen i dag på mange måder historisk. Klasseloftet har ikke været ændret siden 1975, og det gør vi noget ved i dag. På rigtig mange områder tænker vi selvfølgelig i vores samfund, at verden bevæger sig fremad, og at vores velfærdssamfund er bedre i dag end i 1970'erne, og det er det jo også. Vi har en folkeskole, som lykkes med rigtig mange ting. Men det, at der i dag sidder flere elever i hver klasse end i 1980'erne, er ikke et af de steder, hvor det er gået fremad. Det, at vi stadig væk har kæmpestore klasser, er heller ikke et af de steder.

Derfor er vi i SF meget glade for at kunne gøre noget ved klasseloftet for de nye skolebørn, som efter næste sommer starter i skole. Dem sikrer vi nu ikke starter i en klasse med 28 elever, men maksimalt med 26 elever. Det er jo et bevis på, at man kunne råbe os op, at man kan gøre noget ved klasseloftet, og at det, vi gør herinde, er vigtigt, at politik kan gøre en forskel for mennesker i virkeligheden og for børn. For os er det her et tegn på, hvad man kan få ud af at investere i vores velfærdssamfund; hvis man ikke bruger penge på skattelettelser, men faktisk på at løfte kvaliteten af velfærden, kan det også mærkes derude. Det koster selvfølgelig noget, 132 mio. kr. årligt for at være mere præcis, men det er hver en krone værd.

Det her lovforslag løser selvfølgelig ikke alle udfordringer på vores skoler. Vi er glade for det folkeskoleudspil, regeringen har præsenteret, som adresserer mange flere af dem, men det her et af de vigtige skridt på vejen til at sikre en bedre start i skolen og på hele uddannelsestilværelsen for rigtig mange børn. Det har vi været optaget af i SF i mange år, og derfor er vi glade for lovforslaget, som det ligger her i dag. Og jeg skulle hilse fra Alternativet og Enhedslisten og sige, at de også er for lovforslaget.

Kl. 14:21

Formanden (Søren Gade):

Tak for det. Der er en enkelt kort bemærkning fra hr. Lars Boje Mathiesen, uden for grupperne. Værsgo.

Kl. 14:21

Lars Boje Mathiesen (UFG):

Tak. Det, der får mig til at tage ordet, er SF's afsluttende bemærkning om, hvad man kan bruge pengene på, hvis man ikke giver skattelettelser. Så kunne jeg godt tænke mig at høre: Vil SF være med til at lave et beslutningsforslag, hvor vi måske sænker det til 25 eller 24 og så finansierer det ved at fjerne partistøtten?

Kl. 14:21

Formanden (Søren Gade):

Ordføreren.

Kl. 14:21

Sigurd Agersnap (SF):

SF's politik er, at vi mener, at klasseloftet skulle ned på 24, og at det skulle gælde hele vejen op igennem uddannelsessystemet. Vi har også et forslag til, hvordan man kan kigge på folketingspolitikeres vilkår, men partistøtten er ikke noget, vi ellers bruger til at finansiere vores forslag. Jeg tror også, man skal passe på med at finansiere store beløb med ret små besparelser. Jeg er ikke sikker på, at det, hr. Lars Boje Mathiesen lægger op til, egentlig går op pengemæssigt.

Kl. 14:22

Formanden (Søren Gade):

Hr. Lars Boje Mathiesen.

Kl. 14:22

Lars Boje Mathiesen (UFG):

Jeg tror ikke, det er så meget galt. Altså, partistøtten er på, er det 241 mio. kr.? Det her forslag om at sænke det er på 132 mio. kr. Jeg ved godt, det bliver dyrere, hvis man skal sænke det fra 28 til 24, men det er en finansiering, der vil nå et stykke ad vejen. Og vi kan også gå ind og kigge på nogle andre vilkår og så måske finansiere det der.

Men jeg synes, det er rimeligt, at man i den ligning – når man siger, at der bare ikke skal ske skattelettelser – også kigger på: Hvordan er det, det offentlige bruger de her 1.320 mia. kr., som vi nu har? For så kan vi godt finde 132 mio. kr.; det er ikke noget problem.

Kl. 14:22

Formanden (Søren Gade):

Ordføreren.

Kl. 14:22

Sigurd Agersnap (SF):

Jamen det synes jeg er helt fair, altså at man i økonomiske diskussioner selvfølgelig også kigger på, hvad det offentlige bruger pengene til. Det, vi bare kan se på den lange bane i dansk økonomi, er, at den offentlige velfærd har været underfinansieret med 23 mia. kr., hvis den skulle følge med den private velstandsudvikling, og også, at hvis vi skal sørge for, at vores velfærd udvikler sig, så kræver det, at vi prioriterer det og ikke skattelettelser. Det var egentlig bare det, jeg prøvede at sige.

Kl. 14:23

Formanden (Søren Gade):

Tak for det. Der er ikke flere korte bemærkninger, så vi siger tak til hr. Sigurd Agersnap fra Socialistisk Folkeparti. Jeg byder nu velkommen til fru Marlene Harpsøe fra Danmarksdemokraterne.

Kl. 14:23

(Ordfører)

Marlene Harpsøe (DD):

Tusind tak. Forslaget her udmønter jo en politisk aftale, der er indgået i den daværende folkeskoleforligskreds. Med forslaget sænkes klasseloftet for nye årgange i folkeskolen fra skoleåret 2024/25 til 26 elever i 0.-2. klasse, dog med mulighed for op til 28 elever i særlige tilfælde. For grundskolens øvrige klassetrin gives der ligeledes mulighed for, at der i særlige tilfælde kan dispenseres for klasseloftet på 28 elever, så der maksimum er 30 elever i en klasse. Formålet med at tillade et forhøjet klasseloft i de her særlige tilfælde er at give skolerne og kommunerne noget albuerum og fleksibilitet for at sikre, at eksisterende klasser ikke splittes op i meget små klasser med færre timer til følge.

I Danmarksdemokraterne stemmer vi for forslaget. Vi er oprigtigt optaget af, at alle skoleelever har et godt forløb igennem skoletiden, og det gælder både for de mindste, men også for de ældste i folkeskolen. Det styrker indlæringen, men det styrker i høj grad også trivslen. Så det er positivt, at klasseloftet sænkes, så lærere så vel som skolepædagoger får nogle bedre forudsætninger for at arbejde med den enkelte elevs faglige, personlige og sociale trivsel og sætte ind med rettidig støtte, når der er behov for det.

Når det så er sagt, er der jo også i dag mulighed for, at man ude i de enkelte kommuner kan prioritere anderledes, for man kan faktisk lokalt sænke klasseloftet yderligere, hvis man gerne vil det. Det har vi i hvert fald gjort i Helsingør Kommune, hvor jeg selv er valgt ind ud over at være i Folketinget. Det er jo positivt, og man kan faktisk gøre det endnu bedre, man kan sætte klasseloftet endnu lavere, hvis man vil det. Men det er også positivt, at der er en fleksibilitet indbygget, så hvis der lige pludselig flytter en ny familie med to børn til byen, og der i en klasse allerede er nået et maksimum i forhold til det antal elever, der skal være i klassen, kan man være fleksibel og sige: Nu sætter vi lige en enkelt mere ind i klassen, så man ikke skal splitte de her klasser op. Det er vigtigt med den lokale fleksibilitet.

Helt overordnet set støtter vi i Danmarksdemokraterne forslaget om et sænket klasseloft i de mindste klasser, fordi det giver bedre forudsætninger for, at lærere og pædagoger kan følge den enkelte elevs faglige, personlige og sociale trivsel, men også, fordi det er godt for den enkelte elev. Det var indstillingen herfra.

Kl. 14:26

Formanden (Søren Gade):

Tak for det. Der er ingen korte bemærkninger, så vi siger tak til fru Marlene Harpsøe fra Danmarksdemokraterne. Jeg byder nu velkommen til fru Helena Artmann Andresen fra Liberal Alliance.

Kl. 14:26

(Ordfører)

Helena Artmann Andresen (LA):

Tak for det. Liberal Alliance har indgået den her aftale med folkeskoleforligskredsen om at sænke klasseloftet fra 0. til 2. klasse, altså fra 28 elever til 26 elever. Vi skal være ærlige at sige, at det ikke er noget, der er groet omme i vores baghave; dog er vi glade for, at aftalen er blevet meget fleksibel, så det ikke automatisk, hvis der kommer en nytilflyttet elev ind i en klasse med 26 elever, udløser to meget små klasser.

Grundlæggende har vi egentlig tillid til, at skolerne selv kan vurdere, hvor mange børn der skal gå en klasse, men det kræver altså også, at skolen har økonomien til det. Derfor ønsker vi i Liberal Alliance, at skolerne bliver selvejende, så skolerne kender deres økonomi en del år ud i fremtiden. Men som sagt er vi en del af aftalen, hvor intentionen er god, og vi stemmer selvfølgelig for.

Kl. 14:27

Første næstformand (Leif Lahn Jensen):

Vi siger tak til ordføreren. Den næste ordfører er fru Lise Bertelsen fra Det Konservative Folkeparti. Velkommen.

Kl. 14:27

(Ordfører)

Lise Bertelsen (KF):

Tak for ordet, formand. Med det her lovforslag, som mange andre nu allerede har været inde på, udmønter vi en bred – og det er jo dejligt – politisk aftale om at sænke antallet af elever i børnehaveklassen og på 1. og 2. klassetrin fra de her 28 elever til 26 elever. Og det er jo med et »cirka«, fordi der er indbygget en fleksibilitet, som vi synes er rigtig vigtig.

Det Konservative Folkeparti, der er med i den her aftale, ser positivt på at sænke klasseloftet netop i bestræbelser på, at alle børn har mulighed for at få en rigtig god skolestart, hvor færre børn i klasserne vil kunne give mere ro og tid til det enkelte barn, så man netop understøtter børnenes sociale, faglige og trivselsmæssige udvikling. Det Konservative Folkeparti bakker op om lovforslaget.

Kl. 14:28

Første næstformand (Leif Lahn Jensen):

Tak til ordføreren. Der er ingen korte bemærkninger. Den næste ordfører er hr. Mikkel Bjørn fra Dansk Folkeparti. Velkommen.

Kl. 14:28

(Ordfører)

Mikkel Bjørn (DF):

Tak for det. Vi er samlet for at drøfte et lovforslag, der rører ved selve hjertet af vores samfund, nemlig vores børn, deres fremtid og deres uddannelse. Jeg står her med en dybtfølt bekymring; en bekymring, som er vokset i takt med de mange rapporter om elevers mistrivsel i folkeskolen. Det er vores ansvar og vores pligt at sikre, at vores skoler er steder, hvor alle børn kan trives og lære. Med dette lovforslag tager vi et skridt, måske et lille skridt, men dog et skridt i den rigtige retning for en bedre folkeskole.

Uro i klasserne er, som flere undersøgelser har vist, en af de primære årsager til mistrivsel i folkeskolen, og det er helt forståeligt. Forestil jer, hvordan det må være at forsøge at koncentrere sig, når der konstant er uro omkring en. Det oplever vi indimellem selv her i Folketingssalen. Og ja, det er en udfordring at skabe et læringsmiljø, der er roligt og koncentreret, når der er 28 eller flere elever i en klasse. Med de rammer, vores lærere har i dag, er det svært at forberede undervisningen til så mange forskellige elever, som alle har forskellige behov, niveauer og også diagnoser. Vores lærere gør en stor indsats hver dag, men de kæmper en kamp, der indimellem er op ad bakke, og hvem betaler prisen? Det gør vores børn, især vores børn med særlige behov. De bliver tabt i systemet, fordi der hverken er tilstrækkelig tid eller tilstrækkelige ressourcer til at imødekomme deres individuelle behov. Samtidig er der heller ikke mulighed for at dygtiggøre de elever med størst potentiale.

Det er vores pligt at give vores børn de nødvendige redskaber til at lykkes, og en del af løsningen er dette lovforslag om at sænke klasseloftet. For ved at have færre elever i hver klasse vil lærerne have mere tid til den enkelte elev. Det vil give de yngste elever en mere tryg og rolig start i skolen, og det vil gøre det lettere at skabe et godt læringsmiljø til både at kunne udvikle sig menneskeligt og fagligt.

Derfor støtter vi i Dansk Folkeparti dette lovforslag. Det er dog ikke nok. Vi bliver også nødt til at se på, hvordan vi kan styrke lærernes kompetencer og ressourcer, så de bedre kan håndtere udfordringerne med den stigende mistrivsel. Vi skal sikre, at vores lærere har de værktøjer og ressourcer, de har brug for, til at skabe et læringsmiljø, der favner alle elever, uanset om de har særlige behov eller ej. Vi skal sikre, at vores skoler er steder, hvor alle elever kan trives og føle sig som en del af fællesskabet. Vores folkeskoler skal have de nødvendige ressourcer til at bekæmpe den stigende mistrivsel, men Rom blev ikke bygget på en dag.

Dansk Folkeparti stemmer for dette lovforslag, da det er et skridt i den rigtige retning for en bedre folkeskole for vores børn. Tak for ordet.

Kl. 14:31

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører er hr. Kim Edberg Andersen fra Nye Borgerlige. Velkommen.

Kl. 14:31

(Ordfører)

Kim Edberg Andersen (NB):

Tak for det, formand. Nå, jeg vil komme med konklusionen først. Indtil videre stemmer jeg gult til lovforslaget, og hvorfor gør jeg det? Der er jo ikke nogen mennesker, der er imod, at der bliver ro i folkeskolens klasser; det er der ingen mennesker, der kan være imod, hvis det er det, der skal til, for at vores børn har en god skoledag. Der er også en eller anden socialistisk kongstanke i, at vi herindefra skal bestemme lige præcis, hvor mange der skal være, i stedet for måske, og nu tænker vi jo lidt ud af boksen, egentlig lige at lade skolerne selv tage beslutningen. Altså, det er jo en vild tanke herinde, at vi folketingsmedlemmer ikke ved bedst, men nu kan I lige lade den ruge lidt, også til andre lovforslag. Det kunne godt være, at fagpersonalet rundtomkring også en gang imellem havde nogle gode idéer til tingene. Mest af alt stemmer jeg gult, fordi vi har sådan en ting herinde, hvor man, hvis man ikke er med i et forlig, slet ikke må være med til at snakke om tingene. Så vi har slet ikke fået lov til at være med til at snakke om det her, og så er det jo svært bagefter at stå at være storrosende heroppe over for den gode proces og det, vi er kommet frem til, for det måtte vi ikke være med til.

Så i Nye Borgerlige stemmer vi gult, for vi siger selvfølgelig ikke ja til noget, vi ikke må være med til at diskutere. Vi siger heller ikke ja til socialistiske kongstanker om mere stat og mindre menneske. Men mest af alt kommer vi altså ikke til at sige ja til, at vi tror, vi kan løse alting fra Folketingets talerstol, når vi har fagprofessionelle derude, som nok kunne gøre det meget bedre. Tak for ordet.

Kl. 14:32

Første næstformand (Leif Lahn Jensen):

Vi siger tak til ordføreren. Den næste er hr. Lars Boje Mathiesen, uden for grupperne. Velkommen.

Kl. 14:32

(Ordfører)

Lars Boje Mathiesen (UFG):

Tak, formand. Uro i klasserne er et kendt fænomen i folkeskolen. Jeg har knap 20 års erfaring i den danske folkeskole, så her kan jeg tale lidt af erfaring.

At rykke elevtallet fra 28 til 26 i indskolingsklasserne kan sagtens være et redskab til, at lærerne får bedre tid til hver elev. Det er klart. Men det kommer virkelig an på, hvem de 26 elever er, der er i klassen. Med den politik, som man stadig har på inklusionsområdet her, så skal vi langt længere ned, hvis lærerne skal have mulighed for at føre en kvalitetsmæssigt forsvarlig undervisning derude. Så spørger man selvfølgelig: Hvad skal tallet så være på? Mit bud er, at vi skal ned og ligge på omkring 20-22 elever. Hvis vi når derned, er det min erfaring, at så kan du føre en undervisning, som vil være langt bedre, både kvalitetsmæssigt og også socialt i forhold til at få klassen til at fungere.

At få elevtallet derned, kræver, at kommunerne vælger at begynde at prioritere pengene til det i stedet for til et øget antal akademikere, et øget antal journalister i kommunen. Jeg kommer fra Aarhus. Der har de flere journalister ansat i Aarhus Kommune, end vi har på byens avis. Det siger lidt om, hvor grelt det står til. Så ude i kommunerne kan man begynde at prioritere midlerne på den grundlæggende kernevelfærd.

Vi har verdens højeste skattetryk i Danmark – verdens højeste skattetryk – og alligevel siger vi til vores børn og unge, når de skal gå i den danske folkeskole, at der skal de være sammen med 26 eller 28 elever, hvoraf en betydelig andel har så store problemer, at de ikke burde være i de klasselokaler. Og konsekvensen ser vi: Der er en stigende tilgang til privat- og friskoler, og det er der, fordi der er et stigende antal forældre derude, der siger, at det her vil de ikke byde deres barn. Jeg synes, det er ærgerligt, for jeg kan godt lide den danske folkeskole. Jeg synes, det er et vigtigt dannelsesaspekt. Jeg kan også godt lide friskolerne og privatskolerne. Men man skal ikke skyde på friskolerne og privatskolerne, når svaret ligger i at forbedre den danske folkeskole. Og midlerne er derude.

Jeg kan give et andet konkret eksempel. I kommunen, hvor jeg kommer fra, er man gået fra tidligere at have en skoleinspektør og en viceinspektører, og så sad der måske en enkelt sekretær på kontoret. Nu har vi et ledelsesteam på seks ledere, og de har så travlt med at være ledere og få det til at fungere, at de ikke har tid til at være ledere for den organisation, de rent faktisk skulle lede. Det er en vanvittig forøgelse af ledere på en enkelt folkeskole. Er folkeskolen blevet et bedre sted af den grund, at vi har fået seks ledere i stedet for to? Nej, det mener jeg ikke den er. De penge kunne være brugt langt bedre.

I det her forslag følger der så også en anlægsreserve med. Jeg har da sjældent set et mere mærkeligt beløb end 52 mio. kr. i anlægsreserve, som skal give bedre mulighed for lokaler ude i folkeskolen. Jamen aner man simpelt hen ikke herinde, hvad det koster at bygge et nyt skolelokale? Så kan jeg sige det, for jeg har siddet og været med til det. Hvis du bare skal have et enkelt skolelokale, der skal tilbygges, snakker man et sted mellem 5 og 10 mio. kr. Det vil sige, at man kun vurderer, at det her lovforslag vil betyde, at der måske er fem-ti skoler i Danmark, der har behov for at bygge om. Jeg glæder mig til, at ministeren kommer op, så vi kan få et svar på, hvad bevæggrunden er for de 52 mio. kr. For i min optik giver det absolut ingen mening. Jeg troede, at der manglede et nul, da jeg læste forslaget.

Det, der så kommer til at ske, er, at når man herinde fra Folketinget pålægger skolerne de her ting, som de skal leve op til derude og kommunerne skal leve op til derude, så kommer de til at blive nødt til at skære på andre områder ude på skolerne, hvis det er decentralt, de beder dem om at finde det her i deres budgetter, og det går så ud over indkøb af bøger eller digitale læremidler eller andet. Så som jeg ser jeg det, er det her forslag vanvittig underfinansieret, i forhold til hvad det burde være. Tak.

Kl. 14:37

Første næstformand (Leif Lahn Jensen):

Vi siger tak til hr. Lars Boje Mathiesen, og så er det børne- og undervisningsministeren.

Kl. 14:37

Børne- og undervisningsministeren (Mattias Tesfaye):

Tak for ordet, og tak til alle ordførere for de indlæg, der har været afholdt. Det er jo afgørende for alle os, der er her i Folketingssalen, at børn får en god skolestart, som understøtter deres faglige og sociale udvikling.

Vi ønsker så fra regeringens side at sænke klasseloftet i folkeskolen til 26 elever i børnehaveklassen og 1. og 2. klasse, dog med mulighed for op til 28 elever i særlige tilfælde. Konkret foreslår vi at indsætte en ny paragraf i folkeskoleloven, hvorefter elevtallet i børnehaveklassen og på 1. og 2. klassetrin ved skoleårets begyndelse ikke må overstige 26. Klasseloftet på grundskolens øvrige klassetrin vil forblive uændret. Det vil fortsat være 28 elever, dog med mulighed for op til 30 elever i særlige tilfælde.

Den foreslåede model for børnehaveklassen til og med 2. klassetrin betyder, at der i udgangspunktet vil være maks. 26 elever i klassen. Men i lighed med den gældende retstilstand kan man i særlige tilfælde tillade et højere elevtal, dog ikke over 28. Det er ikke hensigten med lovforslaget at ændre forståelsen af begrebet særlige tilfælde, som det i dag benyttes i den gældende bestemmelse i folkeskoleloven. »Særlige tilfælde« skal også fremover forstås sådan, at det f.eks. omfatter nytilflyttede elever i løbet af skoleåret. Der kan nemlig være behov for en vis fleksibilitet. I særlige tilfælde kan kommunen derfor danne klasser med lidt over 26 elever. Bestemmelsen skal altså sikre, at elev nr. 27 ikke automatisk udløser to meget små klasser, som kan medføre en uhensigtsmæssig anvendelse af ressourcerne. Der er derfor foreslået et maksimum på 28 elever.

Det er i de første år i skolen, at det rummelige fællesskab bliver skabt. Vores børn skal starte med at lære, blive gode klassekammerater, og vi skal fastholde det engagement og den videbegærlighed, som vores børn møder ind med på første skoledag; de skal lære, at skolen er et dejligt sted, forhåbentlig, og at det er sjovt at lære noget sammen med kammeraterne. Alt det vil vi gerne give bedre rammer for med det her lovforslag. Jeg vil gerne takke for debatten. Tak for ordet.

Kl. 14:39

Første næstformand (Leif Lahn Jensen):

Tak til ministeren. Der er indtil videre et par spørgsmål. Det første er til hr. Lars Boje Mathiesen.

Kl. 14:39

Lars Boje Mathiesen (UFG):

Tak. Jeg vil gerne spørge ministeren ind til de 52 mio. kr., der er hensat som reserve til anlægsudgifter, men så kun i 2 år i perioden 2023-25. Vurderer ministeren simpelt hen, at det her ikke kommer til at være udgiftskrævende uden for de enkelte skoler mere end i størrelsesordenen 52 mio. kr. i anlægsudgifter – og så kun i 2 år, altså at man efter 2 år har lavet alle de investeringer, som man tror den her ændring med, at man går to ned, fremadrettet kommer til at betyde?

Kl. 14:40

Første næstformand (Leif Lahn Jensen):

Ministeren.

Kl. 14:40

Børne- og undervisningsministeren (Mattias Tesfaye):

Der er jo en årlig økonomiforhandling mellem regeringen og kommunerne, og den økonomi, der flyttes til kommunerne, er jo afhængig af, hvor mange skolebørn der er. Så jeg kan jo ikke sige, hvor meget økonomi der vil blive overført til kommunal drift og folkeskolen om 5 og 10 og 15 år. Men det er rigtigt, at der i en overgangsperiode vil være udgifter til etablering af nye klasselokaler, fordi en sænkelse af klasseloftet nogle steder vil betyde, at der skal oprettes flere klasser, og det er der ikke nødvendigvis lokalekapacitet til.

Det skal så siges helt generelt, at den gennemsnitlige klassekvotient i den danske folkeskole, sidst jeg så et tal, var mellem 21 og 22 elever. Så for rigtig mange, der starter i 0. klasse her til august, vil det her lovforslag jo ikke have nogen direkte betydning, men det vil have det for nogle.

Kl. 14:41

Første næstformand (Leif Lahn Jensen):

Spørgeren.

Kl. 14:41

Lars Boje Mathiesen (UFG):

Når det her er et lovforslag, som kommer til at køre fremover, undrer jeg mig over, at man så kun har sat udgifter af for en 2-årig periode til de anlægsinvesteringer, der skal ske ude i kommunerne specifikt på grund af den her ændring og ikke generelt. For vi kender jo elevtallene fremover nogenlunde, for vi kan kigge i dagtilbuddene og se, hvor mange der sandsynligvis kommer til at blive opskrevet de næste 2-3 år. Så skolerne ved det og kan jo planlægge efter, hvad de har af udgifter. Derfor undrede jeg mig over, hvorfor man kun har afsat de her midler for en 2-årig periode.

Kl. 14:41

Første næstformand (Leif Lahn Jensen):

Ministeren.

Kl. 14:41

Børne- og undervisningsministeren (Mattias Tesfaye):

Det er jo, fordi der er forskel på driftsudgifter og anlægsudgifter, og den økonomi, der henvises til af spørgeren, som jeg forstår det, er anlægsudgifter, altså de ekstra udgifter, der er i en midlertidig periode, til at etablere nye klasselokaler. Det vurderes så på baggrund af en forhandling med Kommunernes Landsforening, hvad det koster, og den økonomi, der fremgår af det her lovforslag, er vores vurdering af, hvad udgifterne er til det i den periode, de nye klasselokaler skal etableres.

Kl. 14:42

Første næstformand (Leif Lahn Jensen):

Så er det hr. Mikkel Bjørn.

Kl. 14:42

Mikkel Bjørn (DF):

Tak for det. Der er ingen tvivl om, at vi jo synes, det er positivt, at man vælger at sænke klasseloftet. Vi er jo en del af aftalen også. Men ikke desto mindre er der også nogle langt mere tungtvejende årsager, særlig på nogle skoler, til mistrivsel i folkeskolen; vi ved, at en af de store årsager til mistrivsel i folkeskolen er uro i skolen helt generelt.

Nu var der beretninger ude fra en af landets skoler, nemlig Munkevængets Skole i Kolding, her for nylig, hvor lærerne decideret lever i frygt for deres egne elever med daglige trusler fra eleverne, trusler mod lærernes børn og adskillige ukvemsord, og hvor eleverne render og laver kontrol på hinandens madpakker, i forhold til om der er nogen elever, der har svinekød med i madpakken, og på, om der er nogen, der bærer nissehue i december måned, og om ramadanen overholdes efter islamiske forskrifter.

Derfor er jeg lidt nysgerrig på, om regeringen har nogle initiativer på bedding til at dæmme op for den udvikling i vores land. For hvis det er en udvikling, vi ser på flere af landets skoler, er vi i Dansk Folkeparti mildt sagt meget bekymrede.

Kl. 14:43

Første næstformand (Leif Lahn Jensen):

Ministeren.

Kl. 14:43

Børne- og undervisningsministeren (Mattias Tesfaye):

Det her lovforslag og en stribe af de øvrige forslag, der fremgår af regeringens nye folkeskoleudspil, har bl.a. til hensigt at sikre ro i klassen og mulighed for at gennemføre undervisning, som er til gavn for både de dygtige elever og dem, der har brug for lidt ekstra støtte.

De historier, der har været, fra en folkeskole i Kolding, knytter sig jo mere til nogle integrationspolitiske udfordringer, og som jeg har forstået det, er Styrelsen for Undervisning og Kvalitet og Kolding Kommune nu også gået sammen om at drøfte, hvad man kan gøre for at styrke skolevæsenet i Kolding og konkret støtte den skole, der ligger der – jeg tror, den hedder Munkevængets Skole – i at håndtere nogle af de udfordringer, der er der.

Kl. 14:44

Første næstformand (Leif Lahn Jensen):

Spørgeren.

Kl. 14:44

Mikkel Bjørn (DF):

Ja, og det er bare der, hvor jeg spørger ministeren, om regeringen har nogle initiativer på bedding til at dæmme op for den udvikling i vores land. For det gør jo ikke den store forskel, hvis der er 24 elever i stedet for 26 elever, der siger, at de har en kniv i tasken, eller truer lærerens børn eller kalder dem nogle meget grimme ukvemsord eller andre ting.

Der ændrer klasseloftet jo ikke rigtig så meget på det, og det er bare der, hvor jeg spørger regeringen meget ydmygt, om regeringen har nogle initiativer til at forhindre, at flere danske skoler kommer til at lide under den her udvikling med daglige trusler fra elever mod lærere.

Kl. 14:45

Første næstformand (Leif Lahn Jensen):

Tak. Ministeren.

Kl. 14:45

Børne- og undervisningsministeren (Mattias Tesfaye):

Jamen det er såmænd heller ikke for at tale udenom. Det er blot, fordi indholdet af det her lovforslag jo ikke handler om de integrationspolitiske udfordringer, som jeg fuldstændig medgiver der er, også nogle steder i det danske skolevæsen.

Jeg tror bare, det er vigtigt at holde fast i noget: 1) De specifikke udfordringer, der kan være på nogle helt specifikke skoler, skal vi passe på med at vedtage noget generel politik på baggrund af, der bliver trukket ned over hovedet på tusind forskellige folkeskoler, hvor de her problemer overhovedet ikke findes, og 2) jeg tror, at det vigtigste greb til at få hjulpet integrationen på vej er at sikre, at de aftaler, der er blevet lavet, omkring parallelsamfund, og som også har en uddannelsespolitisk vinkel, kommer til at fungere så godt som overhovedet muligt, og det ser heldigvis ud til, faktisk, at meget af det fungerer godt.

Kl. 14:45

Første næstformand (Leif Lahn Jensen):

Vi siger tak til ministeren. Der er ikke flere spørgsmål.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Børne- og Undervisningsudvalget, og hvis ingen gør indsigelse mod dette, betragter jeg det som vedtaget.

 Det er vedtaget.

Det næste punkt på dagsordenen er:

3) 1. behandling af lovforslag nr. L 32:

Forslag til lov om ændring af lov om Arbejdsgivernes Uddannelsesbidrag og lov om erhvervsuddannelser. (Justering af fleksibelt uddannelsesbidrag og aktivitetsafhængigt VEU-bidrag for 2024, fastsættelse af modelparametre for erhvervsuddannelser til brug for beregning af lærepladsafhængigt arbejdsgiverbidrag for 2024, afskaffelse af færdiggørelsestaxameter på grundforløbet m.v.).

Af børne- og undervisningsministeren (Mattias Tesfaye).

(Fremsættelse 04.10.2023).

Kl. 14:45

Forhandling

Første næstformand (Leif Lahn Jensen):

Forhandlingen er åbnet, og den første ordfører står allerede klar, og det er hr. Thomas Skriver Jensen fra Socialdemokratiet. Velkommen.

Kl. 14:46

(Ordfører)

Thomas Skriver Jensen (S):

Tak for det, formand. I dag skal vi behandle et på flere måder teknisk lovforslag, heldigvis med en meget tydelig rød tråd i retning af flere faglærte i Danmark. Det er vigtigt for Socialdemokratiet, at flere danskere får et svendebrev. Der er forskellige tiltag i lovforslaget, men hovedpunkterne er følgende: Det foreslås, at Arbejdsgivernes Uddannelsesbidrag, AUB, sænkes som følge af et overskud i regnskabet i det forgangne år, og at voksen- og efteruddannelsesbidraget, veu, hæves som følge af den for nyligt indgåede trepartsaftale om investeringer i efter- og videreuddannelse for voksne. Herudover foreslås det at afskaffe færdiggørelsestaxameteret på erhvervsuddannelsernes grundforløb og i stedet for hæve lærepladstaxameteret på finansloven.

I Socialdemokratiet ser vi positivt på, at uddannelsesbidrag er aktivitetsafhængigt. Det sikrer en balance mellem indbetalinger og udbetalinger. Derudover er vi glade for, at efter- og videreuddannelsesområdet for voksne prioriteres højere. Det er et område, hvor vi ser et stort potentiale for, at flere vælger svendebrevet til. Vi ser også positivt på taxameterændringerne og er glade for, at skolernes ansvar for det lærepladsopsøgende arbejde bliver større. Det er vigtigt, at elever på vores erhvervsskoler får lærepladser, så de kan færdiggøre deres uddannelse ude i virksomheder, og den udvikling understøtter vi med det her lovforslag.

Med de ord bakker Socialdemokratiet op om lovforslaget, og jeg skulle hilse fra Radikale Venstre og sige, at de gør det samme.

Kl. 14:47

Første næstformand (Leif Lahn Jensen):

Tak. Der er korte bemærkninger fra fru Astrid Carøe. Værsgo.

Kl. 14:47

Astrid Carøe (SF):

Tak for det. Jeg er meget enig med ordføreren i, at det er gået den rigtige vej i forhold til mængden af lærepladser og det lærepladsopsøgende arbejde ude på erhvervsuddannelserne, og den her aftale kan måske godt have haft noget med det at gøre. Men jeg kunne alligevel godt tænke mig at spørge, om ordføreren vil kommentere på den kritik, der også har været fra skolerne, f.eks. af det her med, at man ikke får det her taxametertilskud for det lærepladssøgende arbejde, hvis eleven allerede har en læreplads, når eleven starter, eller at man, hvis eleven er i ny mesterlære-forløb, heller ikke får det. Altså, selv om eleven faktisk har en læreplads, får man ikke tilskuddet, og det ville man jo have fået førhen, da det var et færdiggørelsestaxameter.

Så der er altså nogle skoler, der får færre penge som følge af det her, også selv om de har lige så mange elever, der kommer videre i lære. Hvad tænker ordføreren om det?

Kl. 14:48

Første næstformand (Leif Lahn Jensen):

Ordføreren.

Kl. 14:48

Thomas Skriver Jensen (S):

Jamen det anerkender jeg, for det giver jo sig selv, at hvis man har en læreplads, inden man overhovedet starter, og derfor ikke har behov for hjælp til at finde en læreplads, eller er på ny mesterlære-forløb, som helt konkret betyder, at man bare starter på et hovedforløb, når man starter på teknisk skole, er det jo nogle midler, man ikke har. Så det anerkender jeg fuldstændig.

Kl. 14:48

Første næstformand (Leif Lahn Jensen):

Spørgeren.

Kl. 14:49

Astrid Carøe (SF):

Det er jo sådan set en fin pointe, og så behøver man jo ikke pengene til at lave det opsøgende arbejde. De penge får man jo også kun, hvis man så lykkes med at få eleven i lære, og der kan jo være mange grunde til, at man ikke får eleven i lære. Men anerkender ordføreren ikke, at det trods alt for skolerne betyder, at de får færre penge, de kan bruge på både lærepladsopsøgende arbejde, men sådan set også undervisning, end de fik før, da det var et færdiggørelsestaxameter, og at de elever, der naturligvis har en læreplads eller er på ny mesterlære-forløb, jo med al sandsynlighed blev færdige, og at derfor fik man tilskuddet førhen?

Kl. 14:49

Første næstformand (Leif Lahn Jensen):

Ordføreren.

Kl. 14:49

Thomas Skriver Jensen (S):

Jo, det anerkender jeg i den situation. Men noget af det, der er et kæmpestort problem på vores erhvervsuddannelser og med overgangen fra grundforløb osv. til hovedforløb, har været, at for få elever har haft lærepladser. Det har været, at der er blevet indgået for få lærepladsaftaler. Jeg ved ikke, om ordføreren har lavet det regnestykke over, hvad det faktisk betyder, at skolerne får ekstra økonomi med, når de rent faktisk gør noget ud af at formidle de her lærepladser. Er der måske i virkeligheden flere, der får en læreplads ud af det i sidste ende, hvilket jo så også gør, at en elev vil blive tilknyttet skolen i længere tid? Det regnestykke har jeg ikke lavet, men det vil jeg gerne være med til at undersøge.

Kl. 14:50

Første næstformand (Leif Lahn Jensen):

Så er det hr. Kim Edberg Andersen.

Kl. 14:50

Kim Edberg Andersen (NB):

Tak for det. Jeg blev helt varm om hjertet, da jeg hørte en socialdemokrat stå at sige fra Folketingets talerstol, at man var kommet til en erkendelse af, at man selvfølgelig ikke skulle have penge for noget, som man ikke udførte. Det er jo rart at høre, at socialdemokrater kan komme frem til en erkendelse af, at man selvfølgelig ikke skal have penge for at sikre en elev en læreplads, hvis eleven allerede har en læreplads. Altså, det varmer jo en borgerligs hjerte.

Men er der ikke noget andet? Man kunne jo godt, når man er vant til at være i erhvervslivet, have en formodning om, at nogle skoler havde en større interesse i, at eleverne først fik lærepladser, efter de var et stykke henne i skoleuddannelsen, i stedet for at man måske allerede tidligere fortalte unge mennesker, at de skal søge lærepladser. For incitamenter virker jo. Økonomiske incitamenter virker, og jeg kan høre, at Socialdemokraterne er på vej ned ad den rigtige vej nu i forhold til det her med økonomiske incitamenter. Så er det ikke sådan, at vi måske nu, når de ikke kan tjene penge på ikke at sikre, at folk har lærepladser, altså inden de kommer ind og tidligt i forløbet, på den her måde sikrer ...

Hov, tiden er gået. Vi tager det i spørgsmål to.

Kl. 14:51

Første næstformand (Leif Lahn Jensen):

Ordføreren.

Kl. 14:51

Thomas Skriver Jensen (S):

Jeg er ikke helt sikker på, jeg forstår, hvad det konkrete spørgsmål er. Men altså, jeg synes, det er rigtig, rigtig fornuftigt, at skolerne i langt højere grad bliver belønnet, hvis de hjælper elever ud i lærepladser. For det at få en læreplads, og det ved hr. Kim Edberg Andersen jo selv, da han har en fortid, hvor han har været meget involveret i lærlinge, betyder noget. Det betyder noget at have en læreplads, og det betyder noget at have et firmas logo på sin trøje. Man er faktisk lidt ekstra stolt, hvis man også har det, mens man går på grundforløbet, og det synes jeg ikke der er noget dårligt i.

Kl. 14:51

Første næstformand (Leif Lahn Jensen):

Spørgeren.

Kl. 14:51

Kim Edberg Andersen (NB):

Ordføreren skal ikke være ked af, at han ikke forstod spørgsmålet, for det forstod ham, der stillede spørgsmålet, faktisk heller ikke selv. Så det er jo fair nok. Altså, det giver jeg fuld kredit for at man ikke forstod. Men spørgsmålet lyder således, og det var det, som var tilsigtet: Er Socialdemokraterne villige til ud over det her lovforslag måske at have en større indsats for, at vi sikrer, at man allerede i folkeskolen lærer de unge mennesker, hvad det er, der skal til for at få en læreplads, og positivt går ind i, at vi får lavet en lovgivning, der gør, at mesterlæren bliver genindført i meget større stil?

Kl. 14:52

Første næstformand (Leif Lahn Jensen):

Så er vi alle spændte på svaret på det spørgsmål. Ordføreren.

Kl. 14:52

Thomas Skriver Jensen (S):

Socialdemokratiet og regeringen har jo for ganske nylig præsenteret nogle ambitioner for folkeskolen, som jo taler ind i lige præcis det, ordføreren snakker om. Det synes jeg er rigtig, rigtig fornuftigt, og jeg er helt enig i, at det er en vej, vi skal ned ad.

Kl. 14:52

Første næstformand (Leif Lahn Jensen):

Vi siger tak til ordføreren, der er ikke yderligere bemærkninger eller spørgsmål. Så er den næste fru Anni Matthiesen fra Venstre. Værsgo.

Kl. 14:52

(Ordfører)

Anni Matthiesen (V):

Tak for det. Det lovforslag, som vi behandler nu her i Folketingssalen, er af sådan mere teknisk karakter, og jeg har derfor besluttet mig for primært at fokusere på formålet med det her lovforslag, nemlig at vi skal sikre, at vi får flere faglærte, og at vi skal styrke vores arbejdsmarkedsuddannelser. Vi har hårdt brug for flere faglærte i Danmark. Beregninger peger på, at vi kommer til at mangle næsten 100.000 faglærte i 2030, særlig inden for handel og kontor, men også inden for jern og metal, og derfor er det strengt nødvendigt, at vi får løftet erhvervsuddannelserne. Det har længe været en mærkesag for os i Venstre, og derfor er det også vigtigt, at vi nu får taget fat og kommer i gang, så vi får sikret flere faglærte.

Jeg er rigtig glad for, at lovforslaget her søger at gøre forskellige tilskudsordninger bedre for lærlinge og virksomheder, og det indebærer bl.a., at veu-bidraget øges. Og det indebærer en afskaffelse af færdiggørelsestaxameteret på grundforløbet på erhvervsskolerne, hvor pengene herfra i stedet skal gå til at belønne erhvervsskolerne, når der indgås aftaler om praktikpladser under grundforløbet. Jeg håber, at initiativerne her kan resultere i, at vi forhåbentlig får flere faglærte.

I Venstre støtter vi generelt op om de initiativer, der er med til at styrke erhvervsuddannelserne, og derfor støtter vi selvfølgelig også i Venstre det her lovforslag.

Kl. 14:54

Første næstformand (Leif Lahn Jensen):

Der er en enkelt kort bemærkning. Fru Astrid Carøe, værsgo.

Kl. 14:54

Astrid Carøe (SF):

Tak for det, og tak for talen. I høringssvaret fra Danske Erhvervsskoler og -Gymnasier kan vi se, at de ud over det spørgsmål, som jeg stillede til den tidligere ordfører i forhold til færdiggørelsestaxameteret, undrer sig over, at man ikke længere har en ambition om at skrive bæredygtighed og grøn omstilling som perspektiver ind i formålsparagraffen for erhvervsuddannelserne. Og svaret fra ministeriet på det høringssvar er, at der ikke længere er flertal for det, og det undrede mig bare lidt. Derfor ville jeg høre, om det virkelig kan være rigtigt, at Venstre ikke vil have, at vi skriver øget bæredygtighed og grøn omstilling ind i formålsparagraffen for erhvervsuddannelserne, for det må vel være det, det betyder, hvis der ikke længere er flertal for det.

Kl. 14:55

Første næstformand (Leif Lahn Jensen):

Ordføreren.

Kl. 14:55

Anni Matthiesen (V):

Der var jo nogle ting, som den tidligere socialdemokratiske regering havde fokus på, da de havde deres regeringstid, og jeg vil ikke lægge skjul på, at det var noget af det, som vi også i Venstre dengang var bekymrede om. Det gør jo ikke, at man ikke kan arbejde med de her ting helt generelt – det synes jeg faktisk er vigtigt at man gør – men jeg mener ikke, det er nødvendigt at skrive det ind i formålsparagraffen.

Kl. 14:55

Første næstformand (Leif Lahn Jensen):

Spørgeren.

Kl. 14:55

Astrid Carøe (SF):

Okay, men kan ordføreren sætte en lille smule flere ord på, hvorfor det ikke er nødvendigt? For når man skriver i regeringsgrundlaget, at erhvervsuddannelserne er enormt vigtige for den grønne omstilling, og at man har det her fokus på, at flere faglærte også er en del af det at løfte den grønne omstilling i Danmark i fremtiden, hvordan kan det så være, at man ikke kan se sig selv i at skrive netop det ind i formålsparagraffen blandt andre ting naturligvis? Det synes jeg ville være meget oplagt at gøre med de ambitioner, regeringen har.

Kl. 14:56

Første næstformand (Leif Lahn Jensen):

Ordføreren.

Kl. 14:56

Anni Matthiesen (V):

For mig er formålsparagraffen også en paragraf, som forhåbentlig skal være langtidsholdbar, holde i mange, mange år. Derfor synes jeg også, man hele tiden skal overveje, hvad det er, man skriver ind i formålsparagraffen. Jeg vil også gerne understrege, at for os i Venstre er det rigtig, rigtigt vigtigt, at man har fokus på den grønne omstilling. Det tror jeg også på at man har i erhvervsuddannelserne. Men derfra og til at ændre formålsparagraffen – det har vi ikke ment var nødvendigt.

Kl. 14:56

Første næstformand (Leif Lahn Jensen):

Så siger vi tak til ordføreren. Der er ikke yderligere spørgsmål. Næste ordfører er hr. Rasmus Lund-Nielsen fra Moderaterne. Velkommen.

Kl. 14:56

(Ordfører)

Rasmus Lund-Nielsen (M):

Vi mangler arbejdskraft i hele landet. Det er både akut, men det er også strukturelt på den lange bane, hvor vi kommer til at mangle meget arbejdskraft. Det gælder i det private, men det gælder også i det offentlige, hvor vi mangler faglært arbejdskraft i alle vores nære velfærdsinstitutioner. L 32, som vi behandler i dag, er et teknisk lovforslag baseret på trepartsstof, som basalt set – som der allerede er redegjort for af de tidligere ordførere – handler om at skaffe flere faglærte og understøtte vores arbejdsmarkedsuddannelser. Lovforslaget foretager et par tekniske justeringer såsom at fastsætte AUB-bidraget og det aktivitetsafhængige VEU-bidrag, og det betyder, at vi belønner de virksomheder, der bidrager til at uddanne erhvervsuddannet arbejdskraft, mens de virksomheder, der ikke i tilstrækkelig grad bidrager til at uddanne erhvervsuddannet arbejdskraft, i højere grad bidrager til finansieringen. På Moderaternes prioriteringsliste er det meget højt placeret, at vi får flere faglærte, og det er en forudsætning for at fremtidssikre både vores velstand og vores velfærdssamfund. Derfor støtter vi naturligvis lovforslaget. Tak for ordet.

Kl. 14:58

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er det fru Astrid Carøe fra SF. Velkommen.

Kl. 14:58

(Ordfører)

Astrid Carøe (SF):

Det er ikke lige sådan, når Moderaternes ordfører er lidt hurtigere, end jeg havde regnet med. Sorry.

Jeg vil gerne starte med at sige, at vi i SF støtter det her lovforslag. Det gør vi naturligvis, fordi der er tale om en trepartsaftale og vi bakker op om den danske model og op om, at de her aftaler bliver lavet i samarbejde med arbejdsmarkedets parter. Alligevel har jeg et par kommentarer. Jeg vil ikke gå i detaljer med, præcis hvad der teknisk ligger i det her lovforslag, for det har tidligere ordførere gjort. Men særlig vil jeg gerne have fokus på færdiggørelsestaxameteret, som nu afskaffes.

Bare for at give en lille smule historisk kontekst vil jeg sige, at færdiggørelsestaxameteret blev taget fra undervisningstaxameteret, dengang man indførte det. Da man indførte færdiggørelsestaxameteret for at lave et incitament til skolerne for at få flere elever til at blive færdige på erhvervsuddannelserne, tog man det fra undervisningen. Nu tager man så pengene fra færdiggørelsestaxameteret og bruger dem på lærepladstaxameteret. Så man fjerner penge, der engang har været brugt til undervisning, og bruger dem nu på lærepladsopsøgende arbejde.

I må ikke misforstå mig: Jeg er absolut for, at vi laver meget mere i forhold til lærepladsopsøgende arbejde. Det er enormt vigtigt, at elever får en læreplads for at kunne komme videre med deres erhvervsuddannelser, og det er enormt vigtigt, at skolerne understøtter det arbejde. Men det bekymrer mig, når man tager nogle penge, skolerne i første omgang har haft til undervisning, og så tager en bonus, som de efterfølgende har fået for, at eleverne blev færdige på deres uddannelser, og som de nu kun får, hvis eleverne får en læreplads. Jeg håber ikke, at den her bekymring behøver at være så stor, for lige om lidt laver vi forhåbentlig en kæmpe investering i erhvervsuddannelserne, som derfor får flere penge til undervisning, men jeg synes, at det skulle nævnes alligevel.

Derudover har man jo med det nye lærepladstaxameter også ændret det. Når man ændrer det fra færdiggørelsestaxameteret til lærepladstaxameteret, ændrer man det også til, at skolerne ikke får tilskud for elever, der allerede har en læreplads, når de starter i grundforløbet, og heller ikke for elever og lærlinge i ny mesterlære. Og som jeg også sagde, da jeg stillede spørgsmål til den tidligere ordfører, kan det jo måske give meget god mening, at man selvfølgelig ikke får penge for lærepladsopsøgende arbejde rettet mod elever, der allerede har en læreplads. Men når pengene er taget fra undervisningen i første omgang, betyder det altså, at skolerne får færre penge mellem hænderne, og det synes jeg er problematisk.

Så vil jeg sige noget i forhold til lærepladstaxameteret. Jeg synes også, det er noget rod, at de skoler, der har størst udfordringer ved og er dårligst til at få elever i lære, kommer til at være de skoler, der får færrest penge i fremtiden. At de har de udfordringer, kan der være mange årsager til; det kan være den demografi, der er omkring skolen; det kan også være, at skolen skal lave et bedre stykke arbejde. Jeg har en reel bekymring for, at det bare vil gøre de skoler dårligere stillet til at hjælpe eleverne med at få en læreplads, så det håber jeg at ministeren vil være med til at holde øje med. Jeg håber ikke, at de her bekymringer behøver at være særlig reelle. For forhåbentlig lige om lidt laver vi en kæmpe investering i erhvervsuddannelserne, men jeg synes, at det skulle nævnes alligevel. Jeg ved også, at der er skoler derude, der er meget bekymret for det her. Det kan man godt forstå med den økonomi, de har haft de senere år.

Til sidst vil jeg bare stemme i i forhold til det høringssvar, der er kommet fra danske erhvervsskoler og gymnasier i forhold til at få skrevet øget bæredygtighed og grøn omstilling ind som perspektiver i formålsparagraffen. Jeg synes, at det er så ærgerligt, at der ikke længere er flertal for det, især når den her regering siger, at erhvervsuddannelserne er nogle af de vigtigste i forhold til den grønne omstilling i Danmark, og det, Venstres ordfører siger om, at formålsparagraffen skal være langtidsholdbar, er jeg fuldstændig enig i. Man skal ikke skrive alt muligt ind i formålsparagraffen. Jeg er ked af at sige det, men den grønne omstilling og klimaudfordringerne klarer vi ikke i morgen, og derfor mener jeg, at man sagtens kan skrive det her ind i formålsparagraffen og gøre det tydeligere over for skolerne, hvor vigtig en indsats det her er. Det kommer vi sikkert til at diskutere igen på et andet tidspunkt, men nu, hvor det var en del af høringssvarene, ville jeg alligevel knytte en kommentar til det og bare sige, at jeg synes, at det er virkelig, virkelig ærgerligt, at der ikke er flere partier i Folketinget, der mener, at det skal være en prioritet.

Når det så er sagt, bakker SF selvfølgelig op om det her, fordi det er en trepartsaftale og arbejdsmarkedets parter selvfølgelig skal være med til at aftale de her ting. Så skulle jeg hilse fra Enhedslisten og sige, at de også bakker op om det.

Kl. 15:03

Første næstformand (Leif Lahn Jensen):

Tak. Der er indtil videre et enkelt spørgsmål fra hr. Kim Edberg Andersen. Værsgo.

Kl. 15:03

Kim Edberg Andersen (NB):

Tak for det. Se, det var meget bedre, altså når ordføreren selv kom på talerstolen og forklarede, hvad det var, bekymringen var, og bekymringen er jo dybest set sagt på sådan helt almindeligt nordjysk, at man fodrer hunden med sin egen hale, og det bliver man ved med, og derfor flytter vi penge rundt, og så går vi alle sammen ud og skåler på, hvor dygtige vi den her gang er. Og jeg er fuldstændig enig med ordføreren i, at nok især erhvervsskolerne har behov for, at vi får kigget ind i, at vi finansierer den uddannelse, de skal levere.

Men så siger ordføreren alligevel det med klimaparagraffen. Der bliver jeg jo nødt til at minde ordføreren om, at det ikke er skolerne, der uddanner håndværkerne, men at det er virksomhederne. Skolerne skal bare sørge for at levere det, som virksomhederne har brug for, og så skal virksomhederne såmænd nok lære dem om den grønne omstilling, hvis der er en god forretning i det, og det behøver vi ikke sidde og pille os i fingrene over herindefra for at gøre. Og hvis de på gymnasierne er i tvivl om, hvad en grøn omstilling går ud på, så er jeg jo ked af, at de nåede til at komme i gymnasiet uden at vide det. Så skulle de måske gå tilbage i folkeskolen, og der skulle lige blive fulgt op på, hvordan det går. Jeg mener ikke, at vi skal sidde og have fingrene i det. Jeg tror, at noget af det udvikles nedefra og op. Men tak til ordføreren. Jeg forstår, hvad ordføreren mener, og det med at fodre hunden med sin egen hale er jeg enig i.

Kl. 15:04

Første næstformand (Leif Lahn Jensen):

Ordføreren.

Kl. 15:04

Astrid Carøe (SF):

Tak til ordføreren. Jeg er glad for, at det gav mening, for det er en lille smule kompliceret med alle de taxametre, og det kan også være, at det i sig selv skal være en pointe, er der også er behov for, at vi får ryddet lidt op i de her taxametre, både på erhvervsuddannelserne, men også generelt på ungdomsuddannelserne.

Men ikke desto mindre betyder det altså, at de skoler, der har sværest ved at få elever i lære, kommer til at få færre penge i fremtiden, og i forhold til det her område med formålsparagraffen og alt muligt andet må vi bare acceptere, at ordføreren og jeg aldrig bliver enige. For jeg mener, at vi i hele uddannelsessystemet har et kæmpe ansvar for, at elever og for den sags skyld også studerende, når det ikke bare handler om erhvervsuddannelser, lærer om det her i skolen.

Ordføreren har ret i, at det selvfølgelig skal være i grundskolen, men det skal også være på erhvervsuddannelserne, også i gymnasiet, også på universiteterne. Derudover er det også i virksomhedens interesse, at eleverne lærer om det i grundforløbet og på hovedforløbet, når de er på skole. For det handler jo også om at have det udstyr, der er behov for, når vi taler om den grønne omstilling og alt muligt andet.

Kl. 15:05

Første næstformand (Leif Lahn Jensen):

Spørgeren.

Kl. 15:05

Kim Edberg Andersen (NB):

Tak for det. Altså, jeg er jo som en fra boomergenerationen ikke i tvivl om, at de unge mennesker godt ved om klimaet og den grønne omstilling. Det er jo ikke folk på min alder, der limer sig fast ude på vejene, men det er jo typisk folk, der går i erhvervsskoler og i gymnasier, så de er nok bevidste om det.

Men er det i forhold til det der med skolerne så frygteligt, at der er nogle skoler, som, hvis de leverer dårligt, hvis de ikke sørger for at få deres elever ud, hvis de leverer dårlige uddannelse, så får problemer med økonomien? For man kunne jo håbe på, at de så fandt ud af at gøre uddannelsen bare en lille smule bedre, sådan at de fik flere elever, og at de fik nogle flere igennem, og at de derved så også får en bedre økonomi.

Kl. 15:06

Første næstformand (Leif Lahn Jensen):

Ordføreren.

Kl. 15:06

Astrid Carøe (SF):

Jeg tror, det er fornuftigt at have en eller anden form for incitamentsstruktur i måden, vi har økonomi på i vores uddannelser. Men der kan være rigtig mange grunde til, at man ikke får elever i lære, og det behøver ikke kun at være skolen selv, men det kan, som jeg også sagde i et tidligere spørgsmål, også være, fordi skolen demografisk ligger i et område, hvor folk kommer fra ressourcesvage hjem, og hvor det er sværere at finde en læreplads, end det er fra andre skoler.

Så derfor er det altså ikke altid skolerne selv, og jeg er bare helt sikker på, at det ikke bliver nemmere for skolerne at få elever i lære ved at give dem færre penge.

Kl. 15:07

Første næstformand (Leif Lahn Jensen):

Der er en kort bemærkning til fru Anni Matthiesen.

Kl. 15:07

Anni Matthiesen (V):

Jeg tænker, at jeg måske kan blive lidt klogere på SF. Når ordføreren begynder at sige, at der helst skal være en linje igennem hele udannelsessystemet, kunne jeg godt tænke mig at spørge: Mener SF, at bæredygtighed og grøn omstilling skal skrives ind i alle formålsparagrafferne?

Kl. 15:07

Første næstformand (Leif Lahn Jensen):

Ordføreren.

Kl. 15:07

Astrid Carøe (SF):

Ja, det mener vi. Og må jeg ikke bare lige knytte en enkelt kommentar mere til det. For set ud fra den tidligere ordfører, lyder det, som om man bare skal vide, at der er noget, der hedder grøn omstilling, eller at man skal være bekymret for, at vi ikke lykkes med vores klimamål, eller hvad ved jeg. Men det handler jo også om de tekniske ting i det, og det gør det både på erhvervsuddannelserne, men det gør det også, i forhold til hvis man går på en ingeniøruddannelse, eller hvad ved jeg. Det handler altså om nogle mere tekniske ting end det, man godt ved som menneske i Danmark i dag, nemlig at vi står over for nogle klimaudfordringer. 

Kl. 15:07

Første næstformand (Leif Lahn Jensen):

Spørgeren.

Kl. 15:07

Anni Matthiesen (V):

Det er godt nok lige at blive lidt klogere på SF her i dag. Hvad med daginstitutionerne? Tænker SF, at det også her skal skrives ind i en form for formålsparagraf? Det er bare for at finde ud af, hvor langt SF er parat til at gå i forhold til at skrive bæredygtighed og grøn omstilling ind. Jeg tænker på, om man ikke i stedet for kunne vælge at have tillid til, at det er noget, man selvfølgelig helt naturligt arbejder med, for den sags skyld også i virksomhederne?

Kl. 15:08

Første næstformand (Leif Lahn Jensen):

Ordføreren.

Kl. 15:08

Astrid Carøe (SF):

Jeg kan ikke lige på stående fod huske, om vi mener, at det skal skrives ind i formålsparagraffen for daginstitutionerne, men i forhold til uddannelsessystemet mener vi det, ja. Jeg ved ikke, om jeg synes, det er langt at gå. Altså, det er en kæmpe udfordring, vi står over for, og rigtig mange andre udfordringer skriver vi ind i vores formålsparagraffer i vores skole- og uddannelsessystem for at sikre, at eleverne lærer om det. Det her er altså ikke et problem, der går væk i morgen, og derfor er vi nødt til at tage det alvorligt og sikre, at de unge mennesker, uanset hvilken uddannelse de går på, lærer om klima, grøn omstilling og bæredygtighed.

Kl. 15:09

Første næstformand (Leif Lahn Jensen):

Så er det hr. Lars Boje Mathiesen.

Kl. 15:09

Lars Boje Mathiesen (UFG):

Tak. Det er til det, som ordføreren sagde om den økonomiske incitamentsstruktur og skoler, der ligger i belastede områder. Som jeg har forstået det, får man med den her ordning jo ikke midler, hvis folk kommer med en læreplads på hånden, når de begynder på skolen. Og jeg tror sagtens, at man kan antage, at nogle  af de elever, som går på skoler, som ligger i belastede områder, og som ikke har ressourcestærke forældre, ikke har fundet en læreplads. Det vil sige, at skolerne så har en bedre mulighed for at få den økonomiske hjælp, ved at det netop er skolen, der finder lærepladsen, og at det ikke er eleverne, der kommer og har fundet en læreplads i forvejen.

Kl. 15:09

Første næstformand (Leif Lahn Jensen):

Ordføreren.

Kl. 15:09

Astrid Carøe (SF):

Ja, og hvis eleven så ender med at skulle et par måneder i skolepraktik imellem grundforløbet og hovedforløbet, fordi det har været svært at finde en læreplads, eller man har haft behov for det, så får man ikke et tilskud, og det er der mange unge fra socialt udsatte hjem der har behov for.

Kl. 15:09

Første næstformand (Leif Lahn Jensen):

Spørgeren.

Kl. 15:09

Lars Boje Mathiesen (UFG):

Ja, men det har måske ikke så meget med skolen at gøre; det har måske mere at gøre med de unge mennesker og deres kompetencer, kvalifikationer eller vilje til at stå op og køre langt for det arbejde, som de skal finde. Men er det ikke korrekt, at skoler, der ligger i belastede områder, hvor færre har fundet elevpladser, når de kommer, vil have en større mulighed for at få en større indtjening, end hvis alle eleverne havde fundet deres elevpladser, når de kom?

Kl. 15:10

Første næstformand (Leif Lahn Jensen):

Ordføreren.

Kl. 15:10

Astrid Carøe (SF):

Jo, hvis eleverne får en læreplads, mens de går på grundforløbet, men hvis de får den efterfølgende, er man jo så heller ikke lykkedes med det. Spørgeren siger det jo meget præcist, nemlig at det ikke nødvendigvis er skolerne, der er afgørende for, om man får en læreplads, mens man går på grundforløbet, eller om man får den lidt senere. Det kan der være rigtig, rigtig mange gode grunde til. Men jeg tror ikke på, at man bliver bedre til at lave lærepladsopsøgende arbejde ved at få færre penge.

Kl. 15:10

Første næstformand (Leif Lahn Jensen):

Så er der ikke flere spørgsmål. Vi siger tak til ordføreren. Den næste ordfører er fru Marlene Harpsøe fra Danmarksdemokraterne. Velkommen.

Kl. 15:11

(Ordfører)

Marlene Harpsøe (DD):

Tak for det. Som en række ordførere før mig også har redegjort for, bunder det her forslag jo i en trepartsaftale, og det er af teknisk karakter og skal bl.a. sikre en række årligt tilbagevendende justeringer, som er forudsat i lovgivningen, men også i forskellige trepartsaftaler på erhvervsuddannelsesområdet. Konkret skal forslaget fastsætte det fleksible uddannelsesbidrag og det aktivitetsafhængige veu-bidrag, fastsætte modelparametre i det lærepladsafhængige AUB-bidrag for 2024 samt afskaffe færdiggørelsestaxameteret på grundforløbet som led i omlægningen af tilskuddet til erhvervsskolerne. Det kan vi i Danmarksdemokraterne helt overordnet set godt støtte.

Når det så er sagt, er det for Danmarksdemokraterne rigtig vigtigt, at vi løfter erhvervsskolerne og erhvervsuddannelserne. Produktionsdanmark er landets rygrad, og der skriger man på faglærte. Samtidig kommer faglærte jo til at spille en nøglerolle i de kommende år, hvis vi skal i mål med den grønne omstilling, ligesom de bliver helt afgørende, hvis vi fortsat skal opleve en værdig velfærd. Derfor afsætter vi i Danmarksdemokraterne 200 mio. kr. på vores finanslovsforslag, som kommer oven i regeringens løft næste år. Der er nemlig brug for, at vi er ambitiøse og investerer massivt i udstyr, materialer og kvalitet i undervisningen, så de unge møder en skole, der er tidssvarende og i tråd med den virkelighed, de rent faktisk møder ude i virksomhederne.

Vi er i Danmarksdemokraterne også med i reformen af kandidatuddannelserne, hvor vi tager ansvar og gør vores universitetsuddannelser bedre og mere erhvervsrettede, mens vi samtidig frigiver rigtig mange ressourcer til erhvervsskolerne. Vi skal sikre flere faglærte, og det er en klar målsætning for os i Danmarksdemokraterne at blive ved med at være vedholdende i forhold til at kæmpe for flere faglærte og for Produktionsdanmark.

Med disse ord er meldingen fra Danmarksdemokraterne, at vi støtter lovforslaget.

Kl. 15:13

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører er fru Helena Artmann Andresen fra Liberal Alliance. Velkommen.

Kl. 15:13

(Ordfører)

Helena Artmann Andresen (LA):

Tak for det. I Liberal Alliance ønsker vi, at der er flere unge mennesker, der får øjnene op for vores fantastiske erhvervsuddannelser, og at vi styrker dem. Og det her er en del af en trepartsaftale, så vi kommer selvfølgelig til at stemme for. Noget af det, vi synes er rigtig godt, er AUB-ordningen. Tidligere har der været debat om AUB og om, at det ikke må blive til en opsparingsordning, og vi synes, det er godt, at man lader virksomhederne bidrage til AUB og styrer efter det forventede udgiftsniveau for året, så man regulerer det i sammenhæng mellem udgifter og indtægter i forhold til det seneste regnskabsår. Der er ikke så meget andet at sige, end at Liberal Alliance støtter lovforslaget.

Kl. 15:14

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så er den næste ordfører fru Lise Bertelsen fra Konservative Folkeparti. Velkommen.

Kl. 15:14

(Ordfører)

Lise Bertelsen (KF):

Tak for ordet. Ja, det er jo sagt mange gange fra talerstolen, men nu gentager jeg lidt af det, der er blevet sagt. Lovforslaget har til formål at udmønte flere elementer med baggrund i forskellige trepartsaftaler. Det Konservative Folkeparti bemærker, at ministeriet har fulgt Rigsrevisionens tidligere anbefalinger, og vi har ganske og helt konkret, som det også er sagt tidligere, brug for langt flere lærepladser, for at vi kan uddanne flere faglærte i fremtiden. Og det er noget af det, der ligger til grund for lovforslaget. Det Konservative Folkeparti bakker derfor op om lovforslaget. Tak for ordet.

Kl. 15:15

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Og så er det hr. Nick Zimmermann fra Dansk Folkeparti. Velkommen.

Kl. 15:15

(Ordfører)

Nick Zimmermann (DF):

Tak for det. Det her lovforslag om justeringer af loven om arbejdsgivernes uddannelsesbidrag og erhvervsuddannelser er selvfølgelig en nødvendig del af det løbende arbejde med at sikre, at erhvervsuddannelser er finansieret på en forsvarlig og retfærdig måde. Og det er klart, at det her lovforslag jo er et skridt i retning af at sikre, at vores erhvervsuddannelser har de nødvendige midler for at uddanne den næste generation, selvfølgelig samtidig med at der bliver taget hensyn til arbejdsgivernes økonomiske situation. For det er jo vores pligt at sikre, at vores uddannelsesinstitutioner og vores erhvervsskoler har de nødvendige ressourcer til at levere uddannelse af høj kvalitet. Så det er af helt afgørende betydning for at sikre, at de borgere er veluddannet, og at de er klar til at træde ind på arbejdsmarkedet, og derfor stemmer vi i Dansk Folkeparti for det her lovforslag. Tak.

Kl. 15:16

Første næstformand (Leif Lahn Jensen):

Vi siger tak til ordføreren. Den næste ordfører er fru Christina Olumeko fra Alternativet. Velkommen.

Kl. 15:16

(Ordfører)

Christina Olumeko (ALT):

Tak for ordet. Som mine gode kollegaer og tidligere ordførere på talerstolen allerede har redegjort for, udmønter lovforslaget, vi behandler her, en række årligt tilbagevendende justeringer af lov om arbejdsgivernes uddannelsesbidrag. Vi skal bl.a. justere uddannelsesbidraget for 2024, vi skal justere veu-bidraget, og vi skal fastsætte modelparametrene i det lærepladsafhængige AUB-bidrag. Og så skal vi også med lovforslaget afskaffe færdiggørelsestaxameteret på grundforløbet.

I Alternativet har vi en opmærksomhed på, at nogle af erhvervsskolerne kan opleve en dårligere økonomi, som følge af at færdiggørelsestaxameteret i sin tid blev finansieret af en større rammebevilling på hele området, og det er en problematik, som vi kommer til at være opmærksomme på, særlig i de forhandlinger, som ministeren vil invitere til senere på året omkring erhvervsskolernes økonomi. Vi er glade for, at der bliver investeret i erhvervsskolerne, men den her problematik mener vi der skal tages hånd om i de forhandlinger.

Ellers vil jeg bare fra talerstolen sige ganske kort, at vi fra Alternativets side kommer til at støtte lovforslaget. Det gør vi, fordi det er en udmøntning af en trepartsaftale. Og så vil jeg sådan set gerne istemme det meget fine opråb, der kom fra talerstolen fra min kollega Astrid Carøe fra Socialistisk Folkeparti omkring det, at det fremgik af høringssvarene, at sektoren jo sådan set ønsker, at bæredygtighed bliver skrevet ind i formålsparagraffen, som et flertal i Folketingssalen var med på i sidste valgperiode. Den tidligere minister på området var meget fremme i skoene på det her område, og det er noget af det, jeg savner at den her regering bliver igen. Så Alternativet kommer til at arbejde videre for, at vi selvfølgelig får bæredygtighed skrevet ind i formålsparagraffen på erhvervsskoleområdet, som både elever, lærere og ledere sådan set selv har efterspurgt. Vi synes kun, det er fair og retfærdigt, at de unge mennesker på uddannelserne, der skal leve i vores bæredygtige fremtid, også har redskaberne til at opbygge den bæredygtige fremtid. Tak for ordet.

Kl. 15:18

Første næstformand (Leif Lahn Jensen):

Vi siger tak til ordføreren. Så er det hr. Kim Edberg Andersen som ordfører for Nye Borgerlige. Velkommen.

Kl. 15:18

(Ordfører)

Kim Edberg Andersen (NB):

Tak for det, formand. Jeg vil komme med konklusionen først: Vi kommer til at støtte forslaget, for vi går ind for den danske model. Det gjorde vi også, dengang man afskaffede store bededag; det syntes vi også var en dum idé. Der er nogle partier herinde, som i dag er vilde med den danske model, men som tidligere på året ikke var så vilde med den, men sådan er det. Tingene kan skifte i dansk politik, og det lever vi med.

Jeg bliver bare nødt til lige at sige en ting nu, og alle jer akademikere, der sidder i Folketingssalen lige nu, må lige holde fast i stolen. Det er ikke skolerne, der uddanner håndværkere. Det er virksomhederne, der uddanner håndværkere. Så sender vi dem på skole engang imellem, og når de så kommer tilbage, forsøger man at rette op på alt det pjat, de lærer derinde, og det er det, der er problemet. Vi skal have bedre skoler. Vi skal sørge for, at de har bedre maskiner, og at de er toptrimmet til at kunne uddanne vores unge mennesker til at være bedre håndværkere end de svende, de går sammen med, sådan at vi bliver bedre i fremtiden. Vi behøver ikke at lære dem, at de skal lave vegetariske retter eller vide, hvordan man støber fundament til en vindmølle. Vi skal bare lære dem at støbe et fundament og bruge en pande, og så skal markedet, deres mestre og hele deres liv nok klæde dem rigtig godt på til at bruge deres viden og deres hænder, som de blev udlært til på de bedste erhvervsskoler med de bedste maskiner og de bedste lærere, og så skal de nok blive brugt til både at lave vindmøller og vegetariske retter, forhåbentlig primært i København, så jeg kan få mit kød i Nordjylland, men det er en anden snak.

Det er altid godt, når vi herinde i Folketinget får øjnene op for, at vores erhvervsskoler har brug for en hjælpende hånd. Det har de haft i 20 år. Jeg ved godt, at folk tror, det er skrøner, men altså, der er mennesker, far og søn eller mor og datter, som er uddannet på de samme maskiner, og virkeligheden er, at det kun er på erhvervsskolerne, tiden kan stå så stille så længe. Det er der, vi skal gøre det bedre.

Så skal vi sikre, at vores folkeskoler gør, at vores unge mennesker synes, det er fedt at få en erhvervsuddannelse, og at det ikke er blevet talt ned. Det er noget andet, og det tager vi med samme minister på et andet tidspunkt, men én ting er helt sikkert: Som fru Astrid Carøe sagde, bliver det ikke bedre, hvis vi fodrer hunden med dens egen hale. Og jeg er ikke tilhænger af, at vi skal give dem flere penge. Jeg er helt med på, at vi kan kigge det hele igennem, og at hvis flere penge er løsningen, finder vi nok dem, men mon ikke også, og nu tænker jeg ud af boksen, vi kan komme til at se på et system, som er blevet så socialistisk i sin opbygning, at man kunne finde på at indkalde elever under corona til deres skoleophold, hvorefter man sendte dem hjem, fordi de ikke måtte være på skolen. Jeg siger det bare. Der er måske nogle af vores systemer nu, der er blevet så systemtænkende, at de glemmer deres formål. Det kunne måske frigøre nogle penge at se på det, så vi kunne gøre dem alle sammen bedre.

I Nye Borgerlige kommer vi til at støtte forslaget, og så håber jeg, at jeg har fået rettet den misforståelse, der var herinde, med, at det var erhvervsskolerne, der lavede håndværkere, og ikke de lokale håndværkervirksomheder. Tak for ordet.

Kl. 15:21

Første næstformand (Leif Lahn Jensen):

Vi siger tak til ordføreren. Og så er det hr. Lars Boje Mathiesen, uden for grupperne. Velkommen til.

Kl. 15:21

(Privatist)

Lars Boje Mathiesen (UFG):

Tak for det. Jeg vil starte med at beklage til de unge mennesker, som sidder oppe på tilhørerpladserne, at hvis de er kommet i Folketingssalen i dag for at høre en sådan god ideologisk debat om alt muligt andet, så skal de sidde herinde og høre om det her lovforslag. Det er meget, meget teknisk, og jeg beklager, at vi ikke kan lave en bedre debat for dem, som kommer og hører, hvordan folkestyre også kan være. Men det her er også noget af det arbejde, som bliver lavet herinde.

Kl. 15:21

Første næstformand (Leif Lahn Jensen):

Det er ikke normalt, at man adresserer dem, der sidder på tilhørerpladserne; man snakker til folketingsmedlemmerne. Værsgo at fortsætte.

Kl. 15:21

(Privatist)

Lars Boje Mathiesen (UFG):

Jeg beklager meget, men det er en rookiefejl; jeg er stadig væk ved at lære det, hr. formand.

I forbindelse med det her lovforslag, som er meget, meget teknisk, kan jeg ikke lade være med – når alle sådan roser det og siger, at det er et godt forslag, der rykker ved noget – at tænke på kompleksiteten i de her modeller og på nødvendigheden af at have de her modeller. Det vil jeg gerne adressere, for jeg synes, at vi skal stoppe op; jeg synes, at vi skal trække tilbage. Det er en djøficering, som sker, af noget, som burde være meget, meget mere simpelt derude. Hvis rammerne var der for et erhvervsliv, som havde brug for lærlinge og elever, så skulle de nok komme på derpå.

Det her med at skulle styre det, i forhold til at det er 0,83 der, 1,17 der og 1,37 der, tror jeg ikke på er den rigtige vej at gå for vores samfund. Jeg tror, at vi skal tage kompleksitet ud af samfundet. Jeg tror, at vi skal tage kompleksitet ud af de systemer, som bygges op omkring vores institutioner. Jeg tror ikke på, at det gavner på det lange sigt. Tak.

Kl. 15:23

Første næstformand (Leif Lahn Jensen):

Tak til hr. Lars Boje Mathiesen. Så er det børne- og undervisningsministeren. Velkommen.

Kl. 15:23

Børne- og undervisningsministeren (Mattias Tesfaye):

Jeg vil godt starte med at takke de partier, der har været på talerstolen og tale om lovforslaget. Jeg er helt enig med alle dem, der har sagt, at vi uddanner for få faglærte i Danmark. Sidste år udlærte vi 27.000, og det er et problem for os som samfund, for vores økonomi og dermed for vores mulighed for at finansiere velfærdssamfundet.

Derfor er det også en af regeringens vigtigste prioriteter at få uddannet mere end 27.000 om året. Ordningen med Arbejdsgivernes Uddannelsesbidrag er en central komponent i lige præcis det, for det understøtter, at virksomheder opretter lærepladser. Og i lighed med tidligere år står vi så igen her i Folketingssalen for at fastsætte satsen for både AUB-bidraget, altså Arbejdsgivernes Uddannelsesbidrag, og bidrag til voksen- og efteruddannelsessystemet.

Den sidste del af AUB's underskud fra coronaåret 2020 som følge af ekstraordinære udbetalinger til arbejdsgiverne skal betales i 2024, og det er indregnet i den foreslåede sats for AUB-bidraget. Det er i overensstemmelse med lovforarbejderne og sker på baggrund af et stærkt ønske fra det daværende Folketing. Dermed vil regningen, girokortet, som vi har tilbage fra 2020, være betalt, og det kan vi godt være glade for. Jeg vil godt benytte lejligheden til at nævne, at AUB-bidragssatsen fortsat er under konsolidering af embedsmændene i Undervisningsministeriet. Og hvis det skulle give anledning til justering, kan det godt være, at der fra min side kommer et mindre ændringsforslag til det fremsatte lovforslag i forbindelse med udvalgsbehandlingen.

Bidrag til voksen- og efteruddannelsessystemet foreslås her sat op. Heri er indregnet videreførelsen af den forhøjede VEU-godtgørelse, som blev aftalt i september ved den trepartsaftale, vi indgik med arbejdsmarkedets parter om voksen-, efter- og videreuddannelsessystemet.

Hertil kommer et forslag om at afskaffe færdiggørelsestaxameteret på erhvervsuddannelsernes grundforløb og i stedet opjustere institutionernes lærepladstaxameter på finansloven. Det skal give institutionerne et større incitament til at sikre, at eleverne får en læreplads inden grundforløbets afslutning. Taxameterjusteringerne følger af trepartsaftalen fra november 2020. Den del af lovforslaget er en genfremsættelse af et element i et lovforslag, som blev fremsat i forrige samling, og som bortfaldt i forbindelse med folketingsvalget.

I lyset af den bekymring, som dele af erhvervsskolesektoren er fremkommet med, og den offentlige høring om afskaffelsen af netop færdiggørelsestaxameteret vil jeg gerne slå fast, at vi selvfølgelig i ministeriet holder et vågent øje med udviklingen i elevtilgangen og konsekvenserne heraf for institutionernes økonomi.

Endelig foreslås det med lovforslaget at fastsætte det, der bliver kaldt modelparametre i læreplads-AUB'et og andre ligeledes temmelig tekniske ændringer af lov om Arbejdsgivernes Uddannelsesbidrag.

Det er gode formål, og de skal nogle gange realiseres på et lidt teknisk grundlag. Det her lovforslag gør netop det ved at samle en buket af justeringer, der alle trækker i retning af flere faglærte, flere lærepladser og understøttelse af vores arbejdsmarkedsuddannelser. Tak for ordet.

Kl. 15:26

Første næstformand (Leif Lahn Jensen):

Vi siger tak til ministeren. Der er ingen korte bemærkninger.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Børne- og Undervisningsudvalget. Og hvis ingen gør indsigelse mod dette, betragter jeg det som vedtaget.

Det er vedtaget.

Det sidste punkt på dagsordenen er:

4) 1. behandling af lovforslag nr. L 50:

Forslag til lov om ophævelse af lov for Grønland om børns retsstilling og om ændring af lov om ægteskabs indgåelse og opløsning som sat i kraft for Grønland, forældreansvarsloven og retsplejelov for Grønland. (Ændringer som følge af ikraftsættelse for Grønland af børneloven og lov om børns forsørgelse m.v.).

Af social- og boligministeren (Pernille Rosenkrantz-Theil).

(Fremsættelse 05.10.2023).

Kl. 15:27

Forhandling

Første næstformand (Leif Lahn Jensen):

Forhandlingen er hermed åbnet, og første ordfører på talerstolen er fru Camilla Fabricius fra Socialdemokratiet.

Kl. 15:27

(Ordfører)

Camilla Fabricius (S):

Jeg havde lige glemt, at børne- og undervisningsministeren er en mand af præcise og få ord, så jeg havde lige fyldt munden med lakridser. Jeg beklager.

Først og fremmest tak til formanden for ordet, og tak for at fremsætte et lovforslag, som er på sin plads. Det er et lovforslag, som er et samleforslag, som vi kalder det, og som bl.a. handler om, at ugifte forældre i Grønland skal kunne registrere deres forældreskab både skriftligt og digitalt. For som det er nu, skal ugifte par møde fysisk op på politistationen for at få registreret deres forældreskab. Som både jeg og rigtig mange andre af vores ordførerkollegaer her ved, så er det en praktisk udfordring, når man netop er i Grønland. Vi har lige været med § 71-tilsynet af sted og kan derfor se, at det er en udfordring, at man fysisk skal være til stede på politistationen. Så det her er rigtig fornuftigt.

Samtidig med at det handler om, at ugifte par kan lade sig registrere digitalt, giver det en mulighed for, at vi nu arbejder med, at forældreskabserklæringen så også kan nå frem til Rigsombudsmanden.

Det andet, vi skal diskutere her med lovforslaget, er, at medmoderskab også skal være muligt i Grønland. I dag er det sådan i Danmark, at to kvinder sammen kan få et barn og starte en familie, sådan juridisk set. Lad os tage et ganske tænkt eksempel, f.eks. Sara, som bor i Aarhus: Hun kan blive medmor til Frejas barn. Men omvendt kan Nivi, der bor i Siumut, ikke blive anerkendt som medmor til Aviajas barn. Med det her lovforslag kommer vi til at ændre det, og det bifalder Socialdemokratiet. Hvis lovforslaget bliver vedtaget, hvad vi selvfølgelig håber og regner med, betyder det jo så, at Sara og Nivi kan blive sidestillet i deres muligheder for at blive medmor. For at medmoderskab og digitale registreringer af forældreskab kan blive muligt, kræver det, at vi får lavet de her lovændringer, så det først og fremmest handler om den grønlandske børnelov, forældreansvarsloven og adoptionsloven.

Jeg glæder mig til at høre debatten i dag og takker i øvrigt også min kollega Aaja Chemnitz for hendes perspektiv på området, som har beskrevet, at den her børnelov er oldnordisk, og at vi skal have gjort noget ved det, og det kommer vi til i dag. Det ser jeg frem til. Tusind tak for ordet.

Kl. 15:30

Første næstformand (Leif Lahn Jensen):

Vi siger tak til ordføreren, og så er næste ordfører fru Anni Matthiesen fra Venstre.

Kl. 15:30

(Ordfører)

Anni Matthiesen (V):

Tak for det, formand. Jeg skal gøre det ganske kort, for den tidligere ordfører var godt og grundigt omkring lovforslaget.

Helt kort vil jeg sige, at vi i Venstre mener, at det er godt med en aktualisering af lovgivningen i Grønland, som værner om barnets tarv; at lovgivningen er til for børnene og familiernes bedste. Lovforslaget er et skridt i den rigtige retning. F.eks. synes jeg, det er glædeligt, at to kvinder nu vil kunne danne forældrepar på lige vilkår med forældrepar, som består af en mand og en kvinde.

Inatsisartut har enstemmigt besluttet udkastet til lovforslaget her. Der er ikke kommet høringssvar fra de forskellige myndigheder eller organisationer. Det gør også, at jeg kan runde af med at sige, at vi fra Venstres side selvfølgelig kommer til at støtte lovforslaget.

Kl. 15:31

Første næstformand (Leif Lahn Jensen):

Tak til ordføreren. Der er ingen korte bemærkninger. Vi går til den næste, og det er fru Nanna W. Gotfredsen fra Moderaterne.

Kl. 15:31

(Ordfører)

Nanna W. Gotfredsen (M):

Tak for ordet, formand. Jeg vil også fatte mig i korthed. Det er godt med digital registrering af forældreskab og i det hele taget modernisering af lovgivningen på børneområdet. Som helt ny ordfører på området vil jeg benytte anledningen til at sige tak for allerede god dialog og samarbejde med jer, vores grønlandske medlemmer her i Folketinget, og også tak til alle andre foreninger, ngo'er, privatpersoner, grønlandske gadefolk osv., der har stillet sig til rådighed i forhold til at klæde mig på til opgaven. Jeg skal prøve at gøre det bedst muligt.

Moderaterne støtter forslaget.

Kl. 15:32

Første næstformand (Leif Lahn Jensen):

Vi siger tak til ordføreren, og så er det fru Astrid Carøe fra SF.

Kl. 15:32

(Ordfører)

Astrid Carøe (SF):

Tak for det. Det er heller ikke så tit, at jeg står på talerstolen, når det handler om spørgsmål i Grønland, men jeg vikarierer for min kollega Karsten Hønge. Så vil jeg sige, at det jo heller ikke er helt galt at gøre på en dag som i dag med det her lovforslag som lgbt-ordfører, fordi der nu bliver mulighed for, at to kvinder kan være registreret som mor og medmor, også i Grønland.

Jeg vil ikke sige så meget. SF bakker op om forslaget. Jeg synes, det er et rigtig stærkt stykke arbejde, at det her nu endelig bliver til virkelighed, og så vil jeg bare lykønske grønlænderne med, at man nu får flere muligheder for den familieform, man har. Så vi støtter forslaget.

Kl. 15:33

Første næstformand (Leif Lahn Jensen):

Vi siger tak, og så er den næste hr. Kenneth Fredslund Petersen fra Danmarksdemokraterne.

Kl. 15:33

(Ordfører)

Kenneth Fredslund Petersen (DD):

Med dette lovforslag, L 50, ophæves der regler i lov for Grønland om børns retsstilling og sker ændring i lov om ægteskabs indgåelse og opløsning, som er sat i kraft for Grønland, i forældreansvarsloven og retsplejeloven for Grønland. Det sker, fordi børneloven, som senest blev ændret i Danmark i 2022, om registrering af faderskab til barnet og lov om børns forsørgelse, som også blev ændret i 2022, bliver sat i kraft for Grønland.

Af loven fremgår bl.a. regler for børns forsørgelse. Det er f.eks., at forældrene hver for sig er forpligtet til at forsørge barnet m.v. Nogle love ophæves, og andre ændres, alt sammen for at få en moderne og tidssvarende lovgivning i Grønland. Lovforslaget er altså et led i en ajourføring af den familieretlige lovgivning for Grønland.

Danmarksdemokraterne har ingen problemer med lovforslaget og stemmer for, især da vi lægger vægt på, at det grønlandske parlament enstemmigt har tilsluttet sig forslaget. Tak for ordet.

Kl. 15:34

Første næstformand (Leif Lahn Jensen):

Tak til ordføreren. Så er det hr. Carsten Bach fra Liberal Alliance.

Kl. 15:34

(Ordfører)

Carsten Bach (LA):

Tak for det, formand. Tak til de øvrige ordførere for sådan set at have ridset lovforslagets rammer rigtig fint op og for at være kommet med nogle gode pointer. Da udkastet til det her lovforslag jo allerede har været forelagt i Inatsisartut, som enstemmigt har tilsluttet sig det, og der udelukkende er tale om ajourføring osv., vil jeg blot meddele, at Liberal Alliance også støtter lovforslaget.

Kl. 15:35

Første næstformand (Leif Lahn Jensen):

Vi siger tak til ordføreren. Så er det hr. Kim Edberg Andersen fra Nye Borgerlige.

Kl. 15:35

(Ordfører)

Kim Edberg Andersen (NB):

Det kom helt bag på mig, at det allerede var min tur, men vi føler os jo større som parti, end vi nok er, så det er måske det rigtige tidspunkt at komme op lige efter Liberal Alliance.

Jeg skal gøre det superkort. Grønlænderne ønsker selv lovforslaget vedtaget, så Nye Borgerlige støtter forslaget.

Kl. 15:35

Første næstformand (Leif Lahn Jensen):

Tak til ordføreren. Så er det fru Aki-Matilda Høegh-Dam fra Siumut.

Kl. 15:35

(Ordfører)

Aki-Matilda Høegh-Dam (SIU):

Tak for ordet. Jeg står her i dag på vegne af Siumut for at tale om lovforslaget vedrørende ændringer i loven for børn i Grønland. Dette forslag er blevet nøje behandlet i Inatsisartut, og vi har taget de oplysninger og anbefalinger, der er blevet præsenteret, i betragtning.

Lad os først anerkende det faktum, at loven om børn er af afgørende betydning for vores samfund. Det er vores ansvar at sikre, at børns rettigheder og velfærd er beskyttet og fremmes på alle niveauer. Vi værdsætter derfor det samarbejde, der har været mellem Grønland og Danmark i denne sag, og vi noterer os, at Inatsisartut tidligere har vedtaget det forslag, der netop ligger til grund for det, vi behandler i dag. Vi noterer os også, at det foreliggende lovforslag ikke indeholder nye elementer, som Inatsisartut ikke har tidligere har behandlet, og derfor indstiller vi på vegne af Siumut dette forslag til vedtagelse.

Vi er opmærksomme på, at der er visse områder, hvor børneloven endnu ikke går langt nok. F.eks. giver den ikke adgang til medfaderskab. Det betyder, at to mænd i et parforhold, der har fået et barn med en kvinde, der er insemineret med den ene mands sæd, ikke har mulighed for at aftale, at begge to kan blive registreret som forældre. Det er også er noget, man skal tage højde for. Vi ved til gengæld også, at naalakkersuisut ønsker at arbejde for, at denne ændring også kan træde i kraft i Grønland.

I Siumut ser vi også frem til at samarbejde med vores kolleger her i Folketinget og i Grønlandsudvalget for at styrke børns rettigheder og velfærd i Grønland. Tak for ordet.

Kl. 15:37

Første næstformand (Leif Lahn Jensen):

Vi siger tak til ordføreren. Så er det fru Aaja Chemnitz fra Inuit Ataqatigiit. Velkommen.

Kl. 15:37

(Ordfører)

Aaja Chemnitz (IA):

Tak. Tak for lovforslaget. Den nuværende børnelov er fra 1963 og er altså mere end 60 år gammel. I dag er det sådan, at når man skal vedkende sig sit faderskab, skal man stå skoleret nede ved politiet og sige, at man som far har haft samleje med moderen på avlingstidspunktet. Det siger sig selv, at det er forældet og oldnordisk, som det er blevet nævnt fra talerstolen, og derfor er det en glædens dag, at vi har det her lovforslag foran os, for det betyder, at faderskabet bliver opdateret, og at vi faktisk også får mulighed for at have medmoderskab i Grønland med de rettigheder, som der også følger af det.

Inuit Ataqatigiit har kæmpet for det her i mange år. Det er en personlig mærkesag for mig, og jeg er rigtig glad for, at vi i dag kan stå her og være med til at skabe den her forandring, for det skal jo ikke være sådan, at politiet skal afhøre nogen, når de skal have et barn. Det er jo en glædens dag for folk, og derfor er det rigtig godt, at det foregår på den her tidssvarende, effektive og – for at være helt ærlig – mindre ydmygende måde end den måde, som det er foregået på indtil nu. Så den forbedring er klart på sin plads.

Vi også glade for, at ugifte, som ikke er medlemmer af Kirken i Grønland, har mulighed for at underskrive digitalt. Det synes vi er positivt. Vi bemærker, at Retten i Grønland og Grønlands Landsret støtter lovforslaget med en bemærkning om, at de gerne vil have oplyst tiltrædelsesdatoen i god tid i forvejen, men det går vi ud fra at der er taget højde for med det her lovforslag. Såfremt der er behov for yderligere ressourcer hos Rigsombuddet eller i retterne, skal det selvfølgelig tilpasses i forhold til implementeringen af denne lov.

Det er positivt, at vi får medmoderskab i Grønland. Det har taget lang tid, men nu bliver det indført. Det sidestiller to mødre med andre fællesskaber, som vi kender. Inuit Ataqatigiit har holdt møde med lgbt+-foreningen Sipineq+ og vil gerne fremføre vores støtte til, at medfædre får de samme rettigheder, som medmødre har. Vi ved, at det er i proces i Danmark, og her vil vi gerne opfordre til, at det træder i kraft i Grønland, lige så snart det træder i kraft i Danmark. Vi ved, at Inatsisartut for nylig har drøftet spørgsmålet om rettigheder til medfædre, bl.a. i forhold til barsel, så det vil vi gerne bakke op om.

Med disse bemærkninger takker vi ministeren for lovforslaget, som Inuit Ataqatigiit støtter, og vi skal også meddele, at Enhedslisten også bakker op om lovforslaget og de bemærkninger, som Inuit Ataqatigiit er kommet med. Tak for ordet.

Kl. 15:40

Første næstformand (Leif Lahn Jensen):

Vi siger tak til ordføreren. Og så er det hr. Mikkel Bjørn fra Dansk Folkeparti. Velkommen.

Kl. 15:40

(Ordfører)

Mikkel Bjørn (DF):

Jeg beklager forsinkelsen, men det gik lidt hurtigere, end jeg havde regnet med.

Det forslag, vi behandler her, er kommet i stand som følge af børneloven og lov om børns forsørgelse, der bliver sat i kraft i Grønland. Og som det formentlig er de fleste i salen bekendt, er Dansk Folkeparti imod bestemmelsen om medmoderskab, der blev indført i børneloven i 2013. Vi var derfor også imod de ændringer, der blev gennemført med L 65 i samlingen 2022-23.

I Dansk Folkeparti mener vi, at barnets tarv til enhver tid bør veje tungere end potentielle forældres mulighed for at realisere sig selv gennem at få eller adoptere børn. Et barn har krav på både en mor og en far, og så er jeg godt klar over, at det ikke altid er sådan, det ender. Men staten bør i hvert fald ikke medvirke til, at der sættes et barn i verden i en ikke optimal situation fra starten. Ligesom det er en dårlig idé i Danmark at give mulighed for medmoderskab, er det også en dårlig idé i Grønland. Det er Dansk Folkepartis helt principielle holdning, og den gælder, uanset at den grønlandske lovgivende forsamling har tilsluttet sig lovudkastet enstemmigt. Der mangler åbenbart et Dansk Folkeparti i Grønland.

De mere tekniske ændringer i retsplejeloven i Grønland og for behandlingen af faderskabssager har vi i sagens natur ikke noget imod, men vi bliver nødt til at holde fast i det principielle og sige fra, når regeringen vil medvirke til at indføre en retstilstand i Grønland, hvis indførelse i Danmark vi selv var imod. Jeg skal derfor meddele, at Dansk Folkeparti agter at stemme imod lovforslaget ved tredjebehandlingen i Folketingssalen.

Kl. 15:42

Første næstformand (Leif Lahn Jensen):

Tak til ordføreren. Så er det social- og boligministeren. Velkommen.

Kl. 15:42

Social- og boligministeren (Pernille Rosenkrantz-Theil):

Nå, så det skal alligevel være det danske parlament, der bestemmer over grønlandske forhold. Det synes jeg er et interessant standpunkt, der lige kommer op her sidst på eftermiddagen. Det kan jeg så tilkendegive at regeringen ikke mener. I regeringen mener vi faktisk, at det er ret tungtvejende, at grønlandske medlemmer af Folketinget og den grønlandske regering ønsker, at den her lovgivning bliver gennemført, og derfor gør vi det selvfølgelig. Og derfor er jeg faktisk lidt rystet over, at Dansk Folkeparti stiller sig der, hvor de gør. That aside, for heldigvis er det kun et enkelt parti, der tilkendegiver det her fra talerstolen, og jeg er glad for det utrolig gode og respektfulde samarbejde, der er mellem Grønland og Danmark. Og det mener jeg bl.a. beror på, at vi finder løsninger på tingene, hvor vi respekterer de opfattelser, der er, af, hvordan lovgivningen skal være i de respektive lande.

Derfor er det også en stor glæde for mig, at der er så bred opbakning i Folketinget til at vedtage de nye regler, som vi behandler her i dag. Og jeg skal sige, at børneloven sættes i kraft for Grønland, stort set som den gælder i Danmark. Den tilpasses forholdene i Grønland, og det vil sige, at det er Grønlands Rigsombudsmand og ikke Familieretshuset, der behandler sager om faderskab og medmoderskab. Og det er sådan, at gifte og ugifte forældre og deres forældre ligestilles i relation til faderskabet, hvorfor betegnelserne ægte børn og børn uden for ægteskab afskaffes.

Så er det sådan, at hvis forældrene er ugifte, registreres faderskabet på grundlag af en skriftlig erklæring fra forældrene, og det vil sige, at krav om fremmøde for domstole og politi således vil blive afskaffet. Samtidig giver reglerne om medmoderskab to kvinder i Grønland mulighed for at blive forældre sammen. Og der skal jeg sige som svar på det spørgsmål, der blev rejst vedrørende medfaderskab, at det ikke findes som retligt begreb i dansk ret. Derfor kan et mandligt par sammen kun få et barn, hvis den ene registreres som stedbarnsadoptant. Det er bare for at sige, at det ikke er sådan, at der er forskellige regler i Grønland og i Danmark, hvad det angår, efter vedtagelsen af de her regler.

Men samlet set giver det her en lang mere smidig mulighed, som også blev understreget af de grønlandske medlemmer, for at registrere og etablere faderskab i Grønland. Og jeg mener også, det er helt afgørende, at ugifte forældre umiddelbart kan få fastslået faderskabet ved fødslen bare ved at sende en erklæring ind til den præst, der registrerer fødslen.

Jeg står selvfølgelig til rådighed til besvarelse af yderligere spørgsmål, blandt andre det spørgsmål, der var fra det ene af de grønlandske medlemmer, og selvfølgelig også, hvis der dukker andet op i forbindelse med behandlingen af det her lovforslag. Men mest af alt vil jeg gerne takke for den brede opbakning til forslaget og vil gerne takke for det gode samarbejde både med de grønlandske folketingsmedlemmer og selvfølgelig også med den grønlandske regering. Tak for det.

Kl. 15:45

Første næstformand (Leif Lahn Jensen):

Vi siger tak til ministeren. Der er ingen korte bemærkninger eller spørgsmål.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Grønlandsudvalget. Hvis ingen gør indsigelse mod dette, betragter jeg det som vedtaget.

Det er vedtaget.

Kl. 15:45

Meddelelser fra formanden

Første næstformand (Leif Lahn Jensen):

Der er ikke mere at foretage i dette møde.

Folketingets næste møde er i morgen, onsdag den 25. oktober 2023, kl. 13.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 15:45).


56. møde

Torsdag den 4. maj 2023 kl. 10.00

Dagsorden

1) 3. behandling af lovforslag nr. L 58 A:

Forslag til lov om ændring af lov om forbrugslånsvirksomheder og lov om kreditaftaler. (Indgreb over for kreditter, der ydes rentefrit og uden andre omkostninger).

Af erhvervsministeren (Morten Bødskov).

(2. behandling 27.04.2023. Lovforslaget optrykt efter 2. behandling).

2) 3. behandling af lovforslag nr. L 58 B:

Forslag til lov om ændring af lov om en garantifond for skadesforsikringsselskaber, hvidvaskloven, lov om finansiel virksomhed og forskellige andre love. (Udvidelse af dækningsområde for Garantifonden for skadesforsikringsselskaber til at omfatte  livsforsikringsselskaber, der udøver arbejdsulykkesforsikringsvirksomhed i Danmark, og til at omfatte motoransvarsforsikringer m.v.).

Af erhvervsministeren (Morten Bødskov).

(2. behandling 27.04.2023. Lovforslaget optrykt efter 2. behandling).

3) 3. behandling af lovforslag nr. L 64:

Forslag til lov om ændring af lov om social service, lov om  almene boliger m.v., lov om leje af almene boliger og forskellige andre love. (Omlægning af indsatsen mod hjemløshed, udvidelse af ordning om udslusningsboliger og indretning af bofællesskaber m.v.).

Af social- og boligministeren (Pernille Rosenkrantz-Theil).

(Fremsættelse 15.03.2023. 1. behandling 22.03.2023. Betænkning 27.04.2023. 2. behandling 02.05.2023. Lovforslaget optrykt efter 2. behandling).

4) 2. (sidste) behandling af beslutningsforslag nr. B 111:

Forslag til folketingsbeslutning om Hans Kongelige Højhed Prins Joachims modtagelse af årpenge uden for riget.

Af statsministeren (Mette Frederiksen).

(Fremsættelse 22.03.2023. 1. behandling 11.04.2023. Betænkning 26.04.2023).

5) 2. (sidste) behandling af beslutningsforslag nr. B 21:

Forslag til folketingsbeslutning om at gøre forbuddet mod minkavl permanent.

Af Carl Valentin (SF), Peder Hvelplund (EL) og Helene Liliendahl Brydensholt (ALT) m.fl.

(Fremsættelse 02.02.2023. 1. behandling 16.03.2023. Betænkning 26.04.2023).

6) 2. (sidste) behandling af beslutningsforslag nr. B 22:

Forslag til folketingsbeslutning om indtægtsregulering af bøder.

Af Karina Lorentzen Dehnhardt (SF) m.fl.

(Fremsættelse 31.01.2023. 1. behandling 21.03.2023. Betænkning 27.04.2023).

7) 2. behandling af lovforslag nr. L 82:

Forslag til lov om ændring af lov om valg til Folketinget. (Ændring af reglerne om efteruddannelse m.v. for folketingsmedlemmer).

Af Søren Gade (V), Leif Lahn Jensen (S), Jeppe Søe (M), Karsten Hønge (SF) og Karina Adsbøl (DD).

(Fremsættelse 29.03.2023. 1. behandling 11.04.2023. Betænkning 26.04.2023).

8) 2. behandling af lovforslag nr. L 34:

Forslag til lov om ændring af universitetsloven, lov om erhvervsakademiuddannelser og professionsbacheloruddannelser og forskellige andre love. (Regulering af beløb, som studerende kan modtage som en erkendtlighed under ulønnede projektorienterede forløb og ulønnet praktik m.v., harmonisering af regler om strategiske rammekontrakter og ingen prækvalifikation ved overdragelse af uddannelser inden for samme geografiske område).

Af uddannelses- og forskningsministeren (Christina Egelund).

(Fremsættelse 08.02.2023. 1. behandling 22.02.2023. Betænkning 25.04.2023).

9) 2. behandling af lovforslag nr. L 61:

Forslag til lov om ændring af lov om et indkomstregister, opkrævningsloven og skatteindberetningsloven. (Sanktionstiltag omfattet af tredje etape af reform af skattekontrollen).

Af skatteministeren (Jeppe Bruus).

(Fremsættelse 15.03.2023. 1. behandling 30.03.2023. Betænkning 26.04.2023).

10) 2. behandling af lovforslag nr. L 72:

Forslag til lov om ændring af udlændingeloven, hjemrejseloven, straffeloven og forskellige andre love og ophævelse af lov om videreførelse af visse rettigheder i forbindelse med Det Forenede Kongeriges udtræden af Den Europæiske Union uden en aftale. (Ændring af visse regler om hjælp til hjemrejse, adgang til hjemrejsestøtte og administrativ frihedsberøvelse, implementering af bestemmelse i statsborgerretskonventionen, gennemførelse af rådsafgørelse om Kroatiens fulde optagelse i Schengensamarbejdet, ophævelse af revisionsbestemmelser, ophævelse af lov om videreførelse af visse rettigheder i forbindelse med Det Forenede Kongeriges udtræden af Den Europæiske Union uden en aftale m.v.).

Af udlændinge- og integrationsministeren (Kaare Dybvad Bek).

(Fremsættelse 23.03.2023. 1. behandling 30.03.2023. Betænkning 02.05.2023).

11) 1. behandling af beslutningsforslag nr. B 48:

Forslag til folketingsbeslutning om at indføre forbud mod brug af hovedtørklæde for piger i grundskolen.

Af Peter Skaarup (DD) m.fl.

(Fremsættelse 02.03.2023).

12) Forespørgsel nr. F 4:

Forespørgsel til udlændinge- og integrationsministeren om asylbehandling af asylansøgerne i Rwanda eller et andet land uden for Europa.

Af Pia Kjærsgaard (DF) m.fl.

(Anmeldelse 14.03.2023. Fremme 16.03.2023).

13) 1. behandling af beslutningsforslag nr. B 50:

Forslag til folketingsbeslutning om smidigere regler for permanent opholdstilladelse for unge under uddannelse.

Af Christian Friis Bach (RV) m.fl.

(Fremsættelse 14.03.2023).

14) 1. behandling af beslutningsforslag nr. B 52:

Forslag til folketingsbeslutning om statsborgerskab til unge født og opvokset i Danmark.

Af Christian Friis Bach (RV) m.fl.

(Fremsættelse 14.03.2023).

15) 1. behandling af lovforslag nr. L 122:

Forslag til lov om indfødsrets meddelelse.

Af udlændinge- og integrationsministeren (Kaare Dybvad Bek).

(Fremsættelse 27.04.2023).

16) 1. behandling af lovforslag nr. L 113:

Forslag til ejendomsskattelov.

Af skatteministeren (Jeppe Bruus).

(Fremsættelse 26.04.2023).

17) 1. behandling af lovforslag nr. L 114:

Forslag til lov om ændring af kildeskatteloven, lov om kommunal indkomstskat, ejendomsvurderingsloven og forskellige andre love. (Opkrævning og inddrivelse af grundskyld og dækningsafgift m.v., statens afregning af grundskyld og dækningsafgift til kommunerne, foreløbige vurderinger som midlertidigt beskatningsgrundlag i 2024 og 2025, forenkling af ejendomsvurderingerne for 2024 og 2025, udvidelse af antallet af dommere i Landsskatteretten m.v.).

Af skatteministeren (Jeppe Bruus).

(Fremsættelse 26.04.2023).

18) 1. behandling af beslutningsforslag nr. B 104:

Forslag til folketingsbeslutning om et øget kørselsfradrag i yderkommuner og på visse øer.

Af Susie Jessen (DD) m.fl.

(Fremsættelse 17.03.2023).

19) 1. behandling af beslutningsforslag nr. B 76:

Forslag til folketingsbeslutning om grøn valgmulighed i alle offentlige køkkener.

Af Franciska Rosenkilde (ALT) m.fl.

(Fremsættelse 15.03.2023).

Kl. 10:00

Meddelelser fra formanden

Formanden (Søren Gade):

Mødet er åbnet.

I dag er der følgende anmeldelse:

Morten Messerschmidt (DF) m.fl.:

Beslutningsforslag nr. B 117 (Forslag til folketingsbeslutning om udvisning af en nigeriansk pirat).

Titlen på den anmeldte sag vil fremgå af www.folketingstidende.dk (jf. ovenfor).

Det første punkt på dagsordenen er:

1) 3. behandling af lovforslag nr. L 58 A:

Forslag til lov om ændring af lov om forbrugslånsvirksomheder og lov om kreditaftaler. (Indgreb over for kreditter, der ydes rentefrit og uden andre omkostninger).

Af erhvervsministeren (Morten Bødskov).

(2. behandling 27.04.2023. Lovforslaget optrykt efter 2. behandling).

Kl. 10:00

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:00

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 91 (S, V, M, SF, DD, EL, RV, DF og ALT), imod stemte 6 (KF), hverken for eller imod stemte 9 (LA).

Lovforslaget er vedtaget og vil nu blive sendt til statsministeren.

Det næste punkt på dagsordenen er:

2) 3. behandling af lovforslag nr. L 58 B:

Forslag til lov om ændring af lov om en garantifond for skadesforsikringsselskaber, hvidvaskloven, lov om finansiel virksomhed og forskellige andre love. (Udvidelse af dækningsområde for Garantifonden for skadesforsikringsselskaber til at omfatte  livsforsikringsselskaber, der udøver arbejdsulykkesforsikringsvirksomhed i Danmark, og til at omfatte motoransvarsforsikringer m.v.).

Af erhvervsministeren (Morten Bødskov).

(2. behandling 27.04.2023. Lovforslaget optrykt efter 2. behandling).

Kl. 10:01

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:01

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 106 (S, V, M, SF, DD, LA, KF, EL, RV, DF og ALT), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

3) 3. behandling af lovforslag nr. L 64:

Forslag til lov om ændring af lov om social service, lov om  almene boliger m.v., lov om leje af almene boliger og forskellige andre love. (Omlægning af indsatsen mod hjemløshed, udvidelse af ordning om udslusningsboliger og indretning af bofællesskaber m.v.).

Af social- og boligministeren (Pernille Rosenkrantz-Theil).

(Fremsættelse 15.03.2023. 1. behandling 22.03.2023. Betænkning 27.04.2023. 2. behandling 02.05.2023. Lovforslaget optrykt efter 2. behandling).

Kl. 10:02

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:02

Afstemning

Formanden (Søren Gade):

Der stemmes om lovforslagets endelige vedtagelse.

Afstemningen slutter.

For stemte 107 (S, V, M, SF, DD, LA, KF, EL, RV, DF og ALT), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

4) 2. (sidste) behandling af beslutningsforslag nr. B 111:

Forslag til folketingsbeslutning om Hans Kongelige Højhed Prins Joachims modtagelse af årpenge uden for riget.

Af statsministeren (Mette Frederiksen).

(Fremsættelse 22.03.2023. 1. behandling 11.04.2023. Betænkning 26.04.2023).

Kl. 10:02

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:03

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 88 (S, V, M, DD, LA, KF, RV og DF), imod stemte 19 (SF, EL og ALT), hverken for eller imod stemte 0.

Forslaget til folketingsbeslutning er vedtaget og vil nu blive sendt til statsministeren.

Det næste punkt på dagsordenen er:

5) 2. (sidste) behandling af beslutningsforslag nr. B 21:

Forslag til folketingsbeslutning om at gøre forbuddet mod minkavl permanent.

Af Carl Valentin (SF), Peder Hvelplund (EL) og Helene Liliendahl Brydensholt (ALT) m.fl.

(Fremsættelse 02.02.2023. 1. behandling 16.03.2023. Betænkning 26.04.2023).

Kl. 10:03

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:03

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 23 (SF, EL, RV og ALT), imod stemte 84 (S, V, M, DD, LA, KF og DF), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

6) 2. (sidste) behandling af beslutningsforslag nr. B 22:

Forslag til folketingsbeslutning om indtægtsregulering af bøder.

Af Karina Lorentzen Dehnhardt (SF) m.fl.

(Fremsættelse 31.01.2023. 1. behandling 21.03.2023. Betænkning 27.04.2023).

Kl. 10:04

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:04

Afstemning

Formanden (Søren Gade):

Der stemmes om forslagets endelige vedtagelse, og afstemningen starter.

Afstemningen slutter.

For stemte 23 (SF, EL, RV og ALT), imod stemte 84 (S, V, M, DD, LA, KF og DF), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

7) 2. behandling af lovforslag nr. L 82:

Forslag til lov om ændring af lov om valg til Folketinget. (Ændring af reglerne om efteruddannelse m.v. for folketingsmedlemmer).

Af Søren Gade (V), Leif Lahn Jensen (S), Jeppe Søe (M), Karsten Hønge (SF) og Karina Adsbøl (DD).

(Fremsættelse 29.03.2023. 1. behandling 11.04.2023. Betænkning 26.04.2023).

Kl. 10:04

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:05

Afstemning

Formanden (Søren Gade):

Der stemmes om ændringsforslag nr. 1 af et mindretal (EL), tiltrådt af et mindretal (ALT). Afstemningen starter.

Afstemningen slutter.

For stemte 10 (EL og ALT), imod stemte 97 (S, V, M, SF, DD, LA, KF, RV og DF), hverken for eller imod stemte 0.

Ændringsforslaget er forkastet.

Herefter er ændringsforslag nr. 3, stillet og tiltrådt af de samme mindretal, bortfaldet.

Der stemmes om ændringsforslag nr. 2 af et mindretal (EL), tiltrådt af et mindretal, ALT. Afstemingen starter.

Afstemningen slutter.

For stemte 10 (EL og ALT), imod stemte 97 (S, V, M, SF, DD, LA, KF, RV og DF), hverken for eller imod stemte 0.

Ændringsforslaget er forkastet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

8) 2. behandling af lovforslag nr. L 34:

Forslag til lov om ændring af universitetsloven, lov om erhvervsakademiuddannelser og professionsbacheloruddannelser og forskellige andre love. (Regulering af beløb, som studerende kan modtage som en erkendtlighed under ulønnede projektorienterede forløb og ulønnet praktik m.v., harmonisering af regler om strategiske rammekontrakter og ingen prækvalifikation ved overdragelse af uddannelser inden for samme geografiske område).

Af uddannelses- og forskningsministeren (Christina Egelund).

(Fremsættelse 08.02.2023. 1. behandling 22.02.2023. Betænkning 25.04.2023).

Kl. 10:06

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Og så holder jeg en lille pause og beder dem, der ikke skal blive i salen, om at forlade salen.

Det næste punkt på dagsordenen er:

9) 2. behandling af lovforslag nr. L 61:

Forslag til lov om ændring af lov om et indkomstregister, opkrævningsloven og skatteindberetningsloven. (Sanktionstiltag omfattet af tredje etape af reform af skattekontrollen).

Af skatteministeren (Jeppe Bruus).

(Fremsættelse 15.03.2023. 1. behandling 30.03.2023. Betænkning 26.04.2023).

Kl. 10:07

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

10) 2. behandling af lovforslag nr. L 72:

Forslag til lov om ændring af udlændingeloven, hjemrejseloven, straffeloven og forskellige andre love og ophævelse af lov om videreførelse af visse rettigheder i forbindelse med Det Forenede Kongeriges udtræden af Den Europæiske Union uden en aftale. (Ændring af visse regler om hjælp til hjemrejse, adgang til hjemrejsestøtte og administrativ frihedsberøvelse, implementering af bestemmelse i statsborgerretskonventionen, gennemførelse af rådsafgørelse om Kroatiens fulde optagelse i Schengensamarbejdet, ophævelse af revisionsbestemmelser, ophævelse af lov om videreførelse af visse rettigheder i forbindelse med Det Forenede Kongeriges udtræden af Den Europæiske Union uden en aftale m.v.).

Af udlændinge- og integrationsministeren (Kaare Dybvad Bek).

(Fremsættelse 23.03.2023. 1. behandling 30.03.2023. Betænkning 02.05.2023).

Kl. 10:08

Forhandling

Formanden (Søren Gade):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 10:08

Afstemning

Formanden (Søren Gade):

Ønskes afstemning om ændringsforslag nr. 1, tiltrådt af et flertal, udvalget med undtagelse af NB om, at lovforslaget deles i tre lovforslag?

[A. Forslag til lov om ændring af udlændingeloven, hjemrejseloven og straffeloven og ophævelse af lov om videreførelse af visse rettigheder i forbindelse med Det Forenede Kongeriges udtræden af Den Europæiske Union uden en aftale (Ændring af visse regler om hjælp til hjemrejse, adgang til hjemrejsestøtte og administrativ frihedsberøvelse, gennemførelse af rådsafgørelse om Kroatiens fulde optagelse i Schengensamarbejdet og ophævelse af lov om videreførelse af visse rettigheder i forbindelse med Det Forenede Kongeriges udtræden af Den Europæiske Union uden en aftale ),

B. Forslag til lov om ændring af lov om dansk indfødsret (Implementering af bestemmelse i statsborgerretskonventionen) og 

C. Forslag til lov om ændring af forskellige ændringslove på Udlændinge- og Integrationsministeriets område (Revision af loven om indførelse af mulighed for overførsel af asylansøgere til asylsagsbehandling og eventuel efterfølgende beskyttelse i tredjelande).]

Delingen af lovforslaget i tre lovforslag er vedtaget.

Der stemmes derefter om det under A nævnte lovforslag.

Ønskes afstemning om ændringsforslag nr. 2, tiltrådt af et flertal, udvalget med undtagelse af NB?

Det er vedtaget.

Der stemmes herefter om det under B nævnte lovforslag.

Ønskes afstemning om ændringsforslag nr. 3, tiltrådt af et flertal, udvalget med undtagelse af NB?

Det er vedtaget.

Der stemmes herefter om det under C nævnte lovforslag.

Ønskes afstemning om ændringsforslag nr. 4, tiltrådt af et flertal, udvalget med undtagelse af NB?

Det er vedtaget.

Jeg foreslår, at lovforslagene går direkte til tredje behandling uden fornyet udvalgsbehandling. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

11) 1. behandling af beslutningsforslag nr. B 48:

Forslag til folketingsbeslutning om at indføre forbud mod brug af hovedtørklæde for piger i grundskolen.

Af Peter Skaarup (DD) m.fl.

(Fremsættelse 02.03.2023).

Kl. 10:09

Formanden (Søren Gade):

Jeg giver nu ordet til ordføreren for forslagsstillerne, fru Susie Jessen fra Danmarksdemokraterne.

Kl. 10:10

Begrundelse

(Ordfører for forslagsstillerne)

Susie Jessen (DD):

Den fik på alle tangenterne, da den tidligere socialdemokratiske regering nedsatte Kommissionen for den glemte kvindekamp i sidste valgperiode. Under stor fanfare og tale om den stramme socialdemokratiske udlændingepolitik gik man til kamp mod social kontrol. Ifølge regeringen selv var det en reaktion på den parallelnormalitet, hvor »den reelle frihed som pige eller kvinde er ikkeeksisterende, og hvor individuelle rettigheder er ligegyldige, når de kolliderer med familiens ære.«

Kommissionen blev nedsat og kom i august 2022 med deres første delanbefalinger målrettet piger i skolealderen. Ni anbefalinger blev det til. De fleste viste gode takter, og de kunne alle sammen være med til at sikre, at de stakkels piger, som vi ser i gadebilledet på f.eks. Ydre Nørrebro, indhyllet i tørklæder fra barnsben, nu kunne få hjælp til at slippe ud af den sociale kontrol.

Et af forslagene, som kommissionen selv bragte på bordet, var et tørklædeforbud for piger i grundskolen. Men så blev der stille. Den glemte kvindekamp blev glemt, og når man spurgte til et tørklædeforbud op til valget, var svaret fra markante socialdemokrater pludselig vævende. Når der i valgstest blev spurgt til tørklædeforbud i grundskolen, var svaret fra bl.a. vores udlændingeminister: Hverken-eller. Efter valget skete der ingenting. Kommissionen for den glemte kvindekamp blev lagt i skuffen, skrinlagt, glemt. Og da valget var overstået, kom meldingen fra regeringen: Man sagde nej til tørklædeforbud i grundskolen. Man kan spørge sig selv, om det ikke skaber politikerlede, når man ikke melder klart ud om den slags før et valg. Det synes jeg at det gør.

Nu skal I i Socialdemokratiet have chancen for at rette op på det. I Danmarksdemokraterne mener vi ikke, at den glemte kvindekamp skal glemmes, og derfor fremsætter vi nu et forslag om et tørklædeforbud for elever i grundskolen. Jeg glæder mig til debatten.

Kl. 10:12

Formanden (Søren Gade):

Vi siger tak til ordføreren for forslagsstillerne, fru Susie Jessen fra Danmarksdemokraterne.

Forhandlingen er nu åbnet, og den første, der får ordet, er udlændinge- og integrationsministeren. Værsgo.

Kl. 10:12

Forhandling

Udlændinge- og integrationsministeren (Kaare Dybvad Bek):

Tak for det, formand. Tak for ordet, og tak til Danmarksdemokraterne for at fremsætte det her beslutningsforslag. Det er jo selvfølgelig en interessant debat, men dog alligevel også en debat, som vi havde så sent som i februar måned, hvor vi skulle tage stilling til et forslag om at forbyde tørklæder for både ansatte og elever – nu drejer det sig så alene om eleverne.

Regeringen kunne dengang ikke støtte B 8, og vi kan heller ikke støtte B 48. For os er det ikke afgørende, om man i forslaget undtager de ansatte eller ej. Konklusionen er sådan set den samme: Beslutningsforslaget, som det er fremsat, kan ikke gennemføres efter rammerne af grundloven og Danmarks internationale forpligtelser.

Som vi også har sagt tidligere, anerkender vi i regeringen problemstillingen. For mange piger og sådan set også drenge lever et liv underlagt negativ social kontrol, som begrænser deres frihed og selvbestemmelse. Det gælder f.eks. i forhold til muligheden for at gå klædt, som man ønsker. Man kan jo spekulere over, om små børn tager et tørklæde på af tvang eller ud fra faste normer i familien, eller om de har taget det på af egen fri vilje. Efter min opfattelse er det naivt at tro, at det sidste skulle være tilfældet.

Jeg håber dog også, at forslagsstillerne anerkender den anden side af den her problemstilling, nemlig at beslutningsforslaget også åbner op for en grundlæggende og mere principiel diskussion om vores frihedsrettigheder. Derfor kommer vi tilbage til det, som jeg indledte med. Det er som nævnt den juridiske vurdering, at beslutningsforslaget som fremsat ikke kan gennemføres inden for rammerne af grundloven eller Danmarks internationale forpligtelser. Så kan man jo fremsætte lige så mange beslutningsforslag, som man har lyst til, men det ændrer jo ikke på den vurdering. Så spørgsmålet er selvfølgelig, om der kan findes en anden vej. Så hvis vi skal arbejde videre med et forbud, vil man skulle være indstillet på at udforme et generelt forbud mod alle synlige symboler på politiske, ideologiske eller religiøse overbevisninger for elever i grundskolen. Jeg har ikke tidligere oplevet nogen stor opbakning til den slags forslag her i Folketinget, men det er selvfølgelig også en interessant diskussion.

Afslutningsvis vil jeg gøre opmærksom på, at regeringen ønsker et større og vedholdende fokus på, hvordan vi som samfund gør op med negativ social kontrol, så alle piger og kvinder nyder de samme rettigheder og den samme frihed, og det fremgår også af regeringsgrundlaget. Det gør det, fordi regeringen til fulde anerkender, at der fortsat er en stor udfordring med undertrykkelse af piger i visse religiøse minoriteter og miljøer i Danmark, og at regeringen stadig vil overveje, hvordan det skal omsættes. Men det er klart, at det indebærer, at vi skal udbygge de allerede eksisterende indsatser, som der heldigvis også er stor opbakning til i Folketinget. Tak for ordet.

Kl. 10:15

Formanden (Søren Gade):

Tak for det. Der er en række korte bemærkninger. Først er det fra fru Susie Jessen, Danmarksdemokraterne.

Kl. 10:15

Susie Jessen (DD):

Tak. Ministeren siger jo, at der er noget jura, der er i vejen for, at det her forbud vil kunne realiseres. Vi har en professor i forvaltningsret, hr. Jens Elo Rytter, som snakker om, at hvis det her skal kunne realiseres, skal man tage udgangspunkt i, at tørklædet er så meget anderledes end andre religiøse symboler, og at det er kvindeundertrykkende, og regeringen har jo også selv lagt op til i sit regeringsgrundlag, at man skal have en undersøgelse af, om konventionerne bliver brugt på den rigtige måde. Så jeg kunne godt tænke mig at høre, om det her ikke kunne være en glimrende anledning til rent faktisk at få det her tryktestet.

Kl. 10:15

Formanden (Søren Gade):

Ministeren.

Kl. 10:15

Udlændinge- og integrationsministeren (Kaare Dybvad Bek):

Det, som Danmarksdemokraternes ordfører kalder noget jura, er jo det, vi andre kalder Danmarks Riges Grundlov, og det er dog alligevel et vigtigt stykke jura. Det er Justitsministeriets vurdering, at det ikke kan lade sig gøre inden for grundlovens rammer og sådan set også inden for de internationale konventioner. Det synes jeg er værd at genbesøge, hvis vi får nye væsentlige oplysninger, om kan lade sig gøre. Men det, som jeg har fået besked på i den her sammenhæng, er bare, at man ikke kan lave et specifikt forbud for én type af religiøse symboler, men at man skal lave, ligesom eksempelvis i Frankrig, et bredere forbud mod religiøse symboler i grundskolen.

Kl. 10:16

Formanden (Søren Gade):

Fru Susie Jessen.

Kl. 10:16

Susie Jessen (DD):

Før valget lød det jo lidt anderledes fra ministeren. Lige et par måneder før folketingsvalget, og det har måske noget med det at gøre, sagde ministeren, at der lige er noget jura, der skal på plads, men at ellers er det her en supergod idé. Så hvordan kan det egentlig være, at der lige pludselig er sket en eller anden form for åbenbaring og det slet ikke kan lade sig gøre her efter valget?

Kl. 10:17

Formanden (Søren Gade):

Ministeren.

Kl. 10:17

Udlændinge- og integrationsministeren (Kaare Dybvad Bek):

Nu var det jo sådan set mig selv, der udtalte mig til medierne dengang. Jeg husker det ikke, som om min generelle linje var, at det var en supergod idé. Jeg var nok noget mere balanceret, vil jeg sige.

Så vil jeg også sige, og nu kan det være, jeg husker galt: Stemte Danmarksdemokraterne ikke imod det forslag, vi havde i februar? Nu bliver der nikket nede bagved. Så det kan godt være, at regeringen slingrer, men så er vi jo altså her i debat med danmarksmesteren i slinger.

Kl. 10:17

Formanden (Søren Gade):

Fru Mette Thiesen, Dansk Folkeparti.

Kl. 10:17

Mette Thiesen (DF):

And on that note rejser jeg mig op: Ja, det er fuldstændig korrekt. Danmarksdemokraterne stemte desværre nej til vores forslag i går, som netop skulle forbyde hovedtørklædet generelt i skolen. Kan ministeren ikke bekræfte, at det faktisk ville være mindre vidtgående egentlig bare at forbyde hovedtørklædet for de ansatte i det offentlige, for der er man nemlig inde over et arbejdsgiver-arbejdstager-forhold?

Kl. 10:18

Formanden (Søren Gade):

Ministeren.

Kl. 10:18

Udlændinge- og integrationsministeren (Kaare Dybvad Bek):

Jo, der er jo nogle grupper i det offentlige, hvor man siger, at det er i orden at sige, at man ikke kan have tørklæde på – f.eks. en dommer, som jo i essensen er offentligt ansat. Der må man ikke symbolisere eller give udtryk for noget, der er partisk. Der kan jo være en sag med nogle, som har et religiøst indhold og handler om islam, og der giver det jo ikke mening, hvis man har en dommer, som så sidder med så tydeligt et symbol for, at man tilslutter sig islam. Kan det viderebringes til andre? Det er ikke umiddelbart den vurdering, jeg har fået, men det er klart, at det jo er en saglig diskussion, om en offentligt ansat udgør så meget en autoritet, at man mener, at der er saglige grunde til at sige, at man ikke må udstråle et politisk eller religiøst tilhørsforhold, hvorimod det at forbyde det for elever selvfølgelig er et større og mere generelt udtryk. Så det ville jeg umiddelbart være enig i.

Kl. 10:19

Formanden (Søren Gade):

Fru Mette Thiesen.

Kl. 10:19

Mette Thiesen (DF):

Tak for det. Dansk Folkeparti vil jo gerne forbyde det generelt. En ting er, at man som barn selvfølgelig ikke skal seksualiseres, som det jo sker, når man får tørklæde på som helt lille barn. Det er den ene ting. Nr. 2 ting er så, at man som forhåbentlig en eller anden form for person, som børnene kan se op til, som skolelærer – det er jeg selv – kan stå og være helt tildækket i den danske folkeskole. Det hænger heller ikke rigtig sammen, fordi islam er i total opposition til frihed, demokrati og ligestilling mellem kønnene. Jeg har selv oplevet tildækkede lærerpraktikanter eksempelvis, da jeg var lærer. Så kan ministeren ikke også bekræfte helt generelt, at man er en meget dårlig, hvad skal man sige, rollemodel for de her elever, hvis man står fuldstændig tildækket og repræsenterer et kvindesyn, som jeg tror at ministeren i hvert fald er enig med mig i at vi ikke deler i Danmark?

Kl. 10:20

Formanden (Søren Gade):

Ministeren.

Kl. 10:20

Udlændinge- og integrationsministeren (Kaare Dybvad Bek):

Det sidste er jeg helt enig i. Jeg mener ikke, at det hører nogen steder hjemme gennem sociale normer at pålægge kvinder, at de skal dække sig til og på en eller anden måde ikke udfolde sig i den helhed, de er som mennesker. Jeg vil også sige, at uanset om det er fundamentalistisk islam eller at man kommer i en trøje med et kommunistisk symbol eller noget andet, mener jeg, man som skolelærer skal passe meget på med for tydeligt at signalere et stærkt tilhørsforhold.

Kl. 10:20

Formanden (Søren Gade):

Tak for det. Så har jeg bare en generel opfordring til, at vi prøver at overholde tidsfristerne. Så giver jeg ordet til hr. Peter Kofod, Dansk Folkeparti. Værsgo.

Kl. 10:20

Peter Kofod (DF):

Tak for det. Jeg vil gerne spørge ministeren, om det ikke er korrekt, at der er en dom fra Den Europæiske Menneskerettighedsdomstol, der jo meget klart signalerer, at det er muligt for en arbejdsgiver f.eks. at stille visse krav, når det kommer til hovedbeklædning, der f.eks. siger, at det vil være helt rimeligt, hvis en arbejdsgiver siger: Det vil vi ikke have. I det her tilfælde er det jo så det offentlige, der er arbejdsgiver for skolelærerne, og så siger: Det vil vi ikke have; vi vil ikke have det her islamiske symbol, det her symbol på social kontrol i vores klasseværelser over for vores børn; det vil vi ikke finde os i.

Så er det ikke, hvis vi lige bevæger os sådan lidt væk fra beslutningsforslaget her, som jeg jo ikke synes er vidtgående nok, muligt inden for Danmarks internationale forpligtelser faktisk at tage et skridt mere, end vi gør i dag, for at bremse det her symbol i vores undervisningslokaler, simpelt hen ved at forbyde det? Er der ikke rum i konventionen til at gøre det?

Kl. 10:21

Formanden (Søren Gade):

Ministeren.

Kl. 10:21

Udlændinge- og integrationsministeren (Kaare Dybvad Bek):

Jeg er ikke klar over, hvad der står i den dom. Det lyder, som om der er en sådan dom. Jeg tror, at reglen generelt er, at der skal være en saglig begrundelse for at indføre forbud. Altså, du skal kunne argumentere sagligt for, hvorfor folk bliver forbudt at have det stykke beklædning på, hovedtørklæde, eller hvad det kan være. Hvis man er motorcykelkurér, kan man jo ikke have turban på og samtidig overholde lovgivningen. Så der vil det jo være helt naturligt, at man kan bede folk om at tage den af. Der kan også være andre funktioner, hvor der er kontakt til folk, eller hvad det nu er, og hvor det vil give mening. Og på samme måde gælder det også i det offentlige, at hvis vi skal forbyde nogen at gå med en bestemt type påklædning, vel vidende selvfølgelig, hvad jeg også anerkender, at man signalerer nogle bestemte politiske eller religiøse motiver, så skal der være en saglig begrundelse. Det er det, vi gør med dommerne. Der mener jeg det er en helt åbenlys saglig begrundelse. Og selvfølgelig er det en relevant diskussion, om det kunne være det for andre grupper.

Kl. 10:22

Formanden (Søren Gade):

Hr. Peter Kofod.

Kl. 10:22

Peter Kofod (DF):

Jeg kan forsikre ministeren om, at vi ikke gør forskel i Dansk Folkeparti på nogen som helst måde på det her område. Jeg vil forbyde tørklæder, som både måtte være kristne, muslimske, jødiske eller alt muligt andet. Det er så sjovt nok kun muslimerne, der bruger dem, men det må jeg jo så leve med. Jeg vil bare ikke have det symbol på vores skoler. Jeg vil ikke have, at små piger bliver udsat for det her ekstremt dominerende politisk-islamistiske signal, som et tørklæde er. Jeg kan ikke forstå, at vi har diskuteret det her spørgsmål i så mange år, og at ministeren står på talerstolen og siger, at han faktisk ikke helt er klar over, om der ligger en dom fra Den Europæiske Menneskerettighedsdomstol. Derfor vil min opfordring til ministeren være at sætte ministeriet i sving med at finde den dom, så vi kan komme i gang med at få forbudt det her.

Kl. 10:23

Formanden (Søren Gade):

Ministeren.

Kl. 10:23

Udlændinge- og integrationsministeren (Kaare Dybvad Bek):

Jeg skal selvfølgelig gøre, hvad jeg kan for at frembringe det, som også Dansk Folkeparti ønsker, for at få klarlagt den her Folketingsproces. Det er jo selvfølgelig også ministeriets opgave. Men jeg vil bare sige, at det jo er en samlet vurdering fra Justitsministeriet, der kommer til den her konklusion, og der indgår selvfølgelig de relevante domme, som der er både fra Den Europæiske Menneskerettighedsdomstol og andre steder. Det tror jeg er vigtigt at understrege i den sammenhæng her. Det var det.

Kl. 10:23

Formanden (Søren Gade):

Hr. Mikkel Bjørn, Dansk Folkeparti.

Kl. 10:23

Mikkel Bjørn (DF):

Tak for det. Nu sidder vi jo tre skolelærere her fra Dansk Folkeparti, og jeg ved ikke, om det er derfor, vi er så optaget af det her emne. Men jeg kan i hvert fald sige fra min egen stol, at jeg som skolelærer har oplevet piger helt ned i de meget, meget små klasser, vi taler altså 1. og 2. klasse, gå med tørklæde i skolen. Og set fra min synsvinkel tror jeg ikke, at der er nogen piger i så lave aldre, der helt frivilligt vælger at tage et mørkt tørklæde på, som gør, at de render i sommersolen og kampsveder i frikvarteret, har svært ved at deltage i fodbold eller træklatring eller andre hverdagsbegivenheder, det kunne også være, man tog på stranden i skolen, på lige fod med sine klassekammerater. Mener ministeren ikke, at det er et problem, hvis der er internationale konventioner, der står i vejen for, at vi kan beskytte de her piger og sikre, at de kan deltage i hverdagen på lige fod med deres klassekammerater?

Kl. 10:24

Formanden (Søren Gade):

Ministeren.

Kl. 10:25

Udlændinge- og integrationsministeren (Kaare Dybvad Bek):

Jamen det er jo dejligt at se i Dansk Folkeparti. I gamle dage var det jo De Radikale, der var skolelærerpartiet. Nu er det måske Dansk Folkeparti, der har overtaget De Radikales position der. Jeg har også i min egen folketingsgruppe utrolig mange folkeskolelærer, og det synes jeg er en berigelse i forhold til også at få deres erfaringer med ind.

I forhold til det konkrete spørgsmål vil jeg sige, at jeg udmærket kan se problemet. Det har jeg ikke forsøgt at lægge skjul på. Jeg mener, spørgsmålets præmis er forkert, fordi det ikke kun er vores internationale konventioner, der forhindrer os i det her. Det er også vores egen grundlov, som vi alle sammen her i huset har skrevet under på og tror på. Så jeg synes, spørgsmålet ville ramme skarpere, hvis det kun drejede sig om de internationale konventioner.

Men selv der vil jeg sige, at der er vores position i regeringen jo, at vi står inde for det, vi har tilsluttet os, og uanset at det også nogle gange måske forhindrer os i at lave nogle ting på en bedre måde, er det samtidig vigtigt, at vi har et fokus på de aftaler, vi har underskrevet.

Kl. 10:26

Formanden (Søren Gade):

Hr. Mikkel Bjørn.

Kl. 10:26

Mikkel Bjørn (DF):

Tak for det. Hvis vi så lige putter konventionerne til side, mener ministeren så ikke, at det, fuldstændig i overensstemmelse med hr. Peter Kofods tidligere spørgsmål, inden for rammerne af grundloven kunne lade sig gøre at lave et generelt forbud mod hovedtørklæde for piger i den danske folkeskole, et ikkediskriminativt tørklædeforbud i den danske folkeskole?

Kl. 10:26

Formanden (Søren Gade):

Ministeren.

Kl. 10:26

Udlændinge- og integrationsministeren (Kaare Dybvad Bek):

Altså, det, som jeg er blevet oplyst, og det er det, jeg har mulighed for at stå på, er, at man kan lave et forbud imod religiøse, politiske, ideologiske symboler i folkeskolen. Så det vil sige, at det jo rækker ud over tørklædet, for det er jo også andre religiøse symboler og politiske tilkendegivelser osv. Og det er selvfølgelig noget, man hele tiden skal diskutere, og der skal være mulighed for at sige, at sker der noget nyt, kan man få en ny vurdering. Men det er det, jeg har at stå på nu.

Kl. 10:26

Formanden (Søren Gade):

Hr. Peter Skaarup, Danmarksdemokraterne.

Kl. 10:26

Peter Skaarup (DD):

Tak til ministeren for at svare på, om regeringen vil støtte det her. Det kan jeg så forstå man ikke vil. Og begrundelsen er, at der er nogle internationale konventioner og grundloven, der står i vejen. Men jeg kunne alligevel godt tænke mig at spørge ministeren om det, som ministeren selv sagde den 1. september til Berlingske Tidende, hvor den socialdemokratiske udlændinge- og integrationsminister udtaler: »Et nationalt forbud mod tørklæder er en supergod idé.« Mener ministeren stadig væk det?

Kl. 10:27

Formanden (Søren Gade):

Ministeren.

Kl. 10:27

Udlændinge- og integrationsministeren (Kaare Dybvad Bek):

Ja, men jeg tror, jeg må sige, at det citat er taget lidt ud af sammenhængen. Jeg havde, tror jeg, 20-30 medier, jeg udtalte mig om det her til, og jeg havde et meget klart mandat, og det forsøgte jeg også efter bedste evne at udtale mig inden for. Og jeg udtalte, at det var et spændende forslag, og jeg synes, der er et interessant perspektiv i det, men også hele tiden med den yderligere tilføjelse, at det selvfølgelig skulle afklares juridisk, hvor vi stod henne. Og det mener jeg sådan set stadig. Det, der kom, var et forslag imod muslimsk hovedtørklæde som den eneste ting, hvorimod det, som er virkeligheden i Frankrig, hvor man jo har gennemført det, er, at man har et forbud imod religiøse symboler som helhed. Og der vil jeg i forhold til den sidste del, hvis det så kunne blive noget, man kunne arbejde videre med, fordi det juridisk bedre kan lade sig gøre, sige, at det jo ikke virker til, at der er stor opbakning til det her forslag, heller ikke fra højre side i salen.

Kl. 10:28

Formanden (Søren Gade):

Hr. Peter Skaarup.

Kl. 10:28

Peter Skaarup (DD):

Jeg kan jo ikke lade være med at få den tanke, at der er et meget stort planlagt tilbagetog nu i forhold til det, som Socialdemokratiet mente før valget. For det var jo en socialdemokratisk borgmester i Holbæk, der var formand for den her kommission, som regeringen nu har nedlagt, eller hvad der nu sker, vi kan ikke rigtig finde ud af, hvad der sker med den, som udtalte, at det her var et vigtigt, vigtigt forslag med henblik på at sikre de her piger mod social kontrol. Og ministeren sagde, at det var en supergod idé. Nu står man så og siger, at der er en masse forhindringer, og man mente øvrigt ikke rigtigt, at det var en supergod idé. Kan ministeren ikke forstå, at vi er lidt forvirrede herinde i Folketinget?

Kl. 10:29

Formanden (Søren Gade):

Ministeren.

Kl. 10:29

Udlændinge- og integrationsministeren (Kaare Dybvad Bek):

Nej. Hvis der er nogen, der er forvirrede i Folketinget, er det Danmarksdemokraterne, som først kommer ned her i salen og stemmer imod et forslag om at forbyde hovedtørklæder og så nu kommer og stemmer for et forslag. Det er dejligt at have hr. Peter Skaarup tilbage i udlændingedebatterne, han har været fraværende i nogle måneder, men hr. Peter Skaarup var der ikke på det tidspunkt, og derfor skal han måske være undskyldt. Men generelt har Danmarksdemokraternes linje været lidt svær at finde ud af på det spørgsmål her. Det må jeg sige.

Kl. 10:29

Formanden (Søren Gade):

Tak for det. Der er ikke flere korte bemærkninger, så vi siger tak til udlændinge- og integrationsministeren. Og vi starter nu på ordførerrækken, og jeg byder velkommen til hr. Kasper Sand Kjær fra Socialdemokratiet.

Kl. 10:29

(Ordfører)

Kasper Sand Kjær (S):

Tak. Med beslutningsforslaget her foreslår Danmarksdemokraterne at pålægge regeringen at fremsætte et lovforslag, der indfører et forbud mod at bære hovedtørklæde i grundskolen. I slutningen af februar behandlede vi et næsten, men ikke helt identisk beslutningsforslag her i Folketinget, så jeg kommer nok til at gentage mig selv en smule fra den debat, vi havde der. Jeg vil bare starte med at slå fast, at i Socialdemokratiet er vi meget optaget af at bekæmpe alle former for social kontrol. Vi ved, at social kontrol særlig rammer kvinder og piger med indvandrerbaggrund, og det er en glemt ligestillingskamp, som vi er meget optaget af. Det var også derfor, vi i sidste periode nedsatte en kommission, som fik til opgave at komme med anbefalinger til, hvordan vi kan sikre, at piger og kvinder med indvandrerbaggrund kan nyde godt af samme rettigheder og frihed som andre danske piger og kvinder. For det er desværre et faktum, at der stadig væk er alt for mange, som er underlagt negativ social kontrol. Eksempelvis føler hver tredje pige med indvandrerbaggrund ikke, at hun frit kan vælge egen partner, ligesom flere piger og kvinder tvinges til at gå med tørklæde. Vi skal ikke acceptere, at piger i grundskolen, hvoraf flere måske ikke engang er kommet i puberteten endnu, bliver tvunget til at gå med tørklæde, for i det ligger jo en de facto-seksualisering af små piger, når de får et tørklæde om hovedet af deres forældre, og det kan vi ikke acceptere. Kampen for ligestilling mellem kvinder og mænd er en helt grundlæggende del både af Socialdemokratiets dna  og er en kerneværdi i det danske samfund og demokrati, og den kamp og den værdi kommer vi aldrig til at skulle gå på kompromis med.

Kommissionen fremlagde ni forslag til, hvordan unge piger med indvandrerbaggrund bedre kan få mulighed for at bestemme over eget liv uden at være underlagt social kontrol, og et af de ni forslag var så et forbud mod brug af hovedtørklæder i grundskolen. Det var et interessant forslag, det var ministeren også inde på før, nemlig at vi i Socialdemokratiet gav det nøje overvejelse, men det har så vist sig, at forslaget ikke kan lade sig gøre inden for rammerne af den danske grundlov eller af vores internationale forpligtelser. Det ændrer ikke på, at vi både som parti og i den nye regering og hele Folketinget skal fortsætte med at modarbejde social kontrol, og vi vil arbejde for, at ingen piger og kvinder tvinges til at gå med tørklæde. Det kan så ikke gøres med et forbud i grundskolen, men så må vi jo i fællesskab finde andre veje, ligesom vi skal tage hånd om at kæmpe imod alle andre former og andre udtryk for social kontrol, som er med til at undertrykke piger og kvinder og fratage dem deres frihed.

Med de ord må jeg meddele, at Socialdemokratiet ikke kan støtte beslutningsforslaget.

Kl. 10:32

Formanden (Søren Gade):

Tak for det. Der er et par korte bemærkninger. Først er det fru Susie Jessen fra Danmarksdemokraterne.

Kl. 10:32

Susie Jessen (DD):

Jeg vil lige starte med at opklare en misforståelse fra ministerens side. Det er jo ikke det samme beslutningsforslag, som Danmarksdemokraterne og Dansk Folkeparti har fremsat. De har fremsat et beslutningsforslag om at forbyde ansatte og elever at bære tørklæde i grundskolen, og vores er i forhold til folkeskoleelever. Det var bare lige for at sige det.

Men det her er jo ikke en ny debat – det er jo noget, der har kørt hele tiden. Jeg er bare meget interesseret i den her forskel fra Socialdemokratiets side før et valg efter et valg. For den her debat har jo været oppe før, hvor man har påpeget de her juridiske problemstillinger, der er omkring et forbud mod tørklæder. Så hvad er det sådan helt præcist, som Socialdemokratiet har fundet ud af med nye ting på det juridiske område, der gør, at man har skiftet mening fra før et valg til efter et valg?

Kl. 10:33

Formanden (Søren Gade):

Ministeren. (Kasper Sand Kjær (S): Ministeren?) Nej, ordføreren.

Kl. 10:33

Kasper Sand Kjær (S):

Vi må hellere holde os til de rette titler!

 Man kunne også, med rette, stille spørgsmålet til ministeren. Nu hørte jeg ministeren sige nærmest præcis det samme, som jeg sagde i min ordførertale, nemlig at forslaget er næsten identisk med det forslag, som Dansk Folkeparti fremsatte tidligere på året. Og på den måde bliver det næsten pinagtigt, for afvisningen er jo så også den samme som ved det forslag, som Dansk Folkeparti fremsatte for 2 måneder siden, hvor Danmarksdemokraterne så var med på, at man ikke kunne gennemføre det inden for grundloven og internationale forpligtelser, og derfor var nødt til at afvise det. Nu kommer man så igen med forslaget selv, og dermed ender man jo lidt med at udstille sin egen position i den her debat.

Jeg tror ikke, det er Socialdemokratiets position, der her er det interessante – det er sådan set Danmarksdemokraternes position, som er lidt interessant at dykke ned i, altså hvad det er, der har ændret sig siden februar. Socialdemokratiets position har været den samme i den her diskussion hele vejen igennem. Vi er ikke tilhængere af, at små piger i grundskolen tvinges til at gå med tørklæde. Det kan så ikke lade sig gøre med et forbud – så må vi finde andre veje.

Kl. 10:34

Formanden (Søren Gade):

Tak for det. Fru Susie Jessen.

Kl. 10:34

Susie Jessen (DD):

Men der var jo et hav af socialdemokrater, som stillede op til de her kandidattest, og som egentlig før valget var åbne for et tørklædeforbud i folkeskolen. Og man var heller ikke før valget klar til at sige, at det her ikke kunne lade sig gøre. Det er bare meget interessant.

I forhold til de her to beslutningsforslag må jeg altså være stædig nu og sige, at der altså er forskel på at lade et tørklædeforbud være for ansatte og elever i folkeskolen og så for elever. Det er jo to forskellige ting. Det her handler jo også om sundhedsplejerskerne på skolen, pædagogerne, lærerne, alle de her forskellige grupper. Altså, det var jo det, der lå i Dansk Folkepartis forslag, til forskel fra hvad der lå i vores. Det er bare lige for at få den opklaring – den synes jeg altså er vigtig, og jeg synes den er for vigtig til spin.

Kl. 10:35

Formanden (Søren Gade):

Ordføreren.

Kl. 10:35

Kasper Sand Kjær (S):

Men det ændrer jo ikke på, at forslaget af helt de samme årsager ikke kan gennemføres – af helt de samme årsager. Det var en ret stor del af debatten, da vi behandlede det her i salen i februar, at det ikke kunne lade sig gøre at gøre det i grundskolen for eleverne på grund af grundlovens bestemmelser om religionsfrihed og Danmarks internationale forpligtelser. Altså, vi stod jo her og havde præcis den diskussion. Så derfor giver det ingen mening at sige, at nu er det et helt andet forslag. Forslaget er det samme, men der er bare et element, som ikke er med.

Så vil jeg sige, at ja, jeg tror, der er masser af socialdemokrater, der godt kunne være tilbøjelige til, hvis det kunne lade sig gøre – det kan det så ikke, men hvis det nu kunne – at gennemføre et forbud. For ingen bryder sig om at se små piger tvunget til at gå med tørklæde. Det kan så ikke lade sig gøre, så diskussionen, vi burde bruge vores tid på her i stedet for at gentage diskussionen fra februar, er jo: Hvad gør vi så – hvordan løser vi så problemerne?

Kl. 10:36

Formanden (Søren Gade):

Fru Mette Thiesen, Dansk Folkeparti.

Kl. 10:36

Mette Thiesen (DF):

Det har vi et godt bud på i Dansk Folkeparti. Vi mener sådan set sagtens, at man kan gennemføre et forbud generelt i offentlige institutioner, for helt grundlæggende set er islam i opposition til frihed og ligestilling mellem kønnene.

Jeg kunne egentlig bare godt tænke mig at høre ordføreren for Socialdemokratiet – og tak for en rigtig god tale – om ikke også ordføreren er enig med mig og med os i Dansk Folkeparti, og så kan man diskutere, hvordan og hvorledes, i nummer 1, at islam betyder underkastelse, og nummer 2, at det kvindesyn at iklæde kvinder et tørklæde, uanset om det er et barn eller en voksen, ikke er et kvindesyn, som skal være i et dansk samfund anno 2023.

Kl. 10:36

Formanden (Søren Gade):

Ordføreren.

Kl. 10:36

Kasper Sand Kjær (S):

Islam er jo en religion, der praktiseres forskelligt af dem, der nu tilhører den, ligesom det er med andre religioner. Derfor synes jeg ikke, man kan udtrykke det så generelt. Der er jo heldigvis masser af muslimer, både i Danmark og i Europa, som til fulde vedkender sig demokratiet og danske værdier, herunder ligestilling mellem kønnene. Men jeg er enig i, at i den kultur, som ligger i det, og jo også i nogle af symbolerne fra islam, er der ikke ligestilling mellem kønnene, og at der er tørklædet jo et af de symboler, som netop repræsenterer en forskel og en manglende ligestilling.

Derfor er jeg meget imod, at nogen tvinges til at gå med tørklæde, enten af deres mænd, deres forældre eller deres omgangskreds. Jeg kan næsten ikke have i mig, at der er kvinder og piger i Danmark, som oplever det, og derfor skal vi nemlig finde veje til, hvordan vi så kan bekæmpe det. Der må vi jo også kigge på nogle af kommissionens andre otte forslag til, hvordan vi kan gribe det an, for det stopper jo ikke her med en diskussion om et forbud.

Kl. 10:38

Formanden (Søren Gade):

Fru Mette Thiesen.

Kl. 10:38

Mette Thiesen (DF):

Jeg vil lige starte med at rette ordføreren, for det er forkert, at islam bare er en religion. Islam er en politisk ideologi, som man har puttet noget religion ud over. Det er bare, for at ordføreren har forståelsen fuldstændig korrekt med.

Vi i Dansk Folkeparti er i hvert fald fuldstændig stålsatte på, at islam ingen indflydelse skal have i Danmark overhovedet, og det indbefatter selvfølgelig også, at man ikke som rollemodel eller som ansat i sundhedsvæsenet eller nogen andre steder skal iklædes noget, et tørklæde, som faktisk viser, at man er uren, hvis man ikke bærer det. Det er noget, som skiller folk i rene og urene, og som i øvrigt er udtryk for et frygteligt kvindesyn.

Hvad vil Socialdemokratiet gøre for at sikre, at man ikke har det her kvindeundertrykkende tørklæde rundtomkring i de forskellige institutioner og, igen, blandt helt unge børn?

Kl. 10:39

Formanden (Søren Gade):

Ordføreren.

Kl. 10:39

Kasper Sand Kjær (S):

Lad mig bare starte med at slå helt fast, at jeg og vi i Socialdemokratiet er meget bekymrede for islams stigende indflydelse på det danske samfund. Det ser vi jo mange steder, det har mange afarter, og det er der stor grund til at være bekymret over og være optaget af hvordan vi bekæmper.

Min pointe er sådan set bare, at der også er masser af herboende muslimer, som ikke er en del af islam som en politisk ideologi, men som praktiserer det som religion, og i Danmark har vi jo en lang tradition for, i øvrigt fra kristendommen, at religion er en privatsag. Så det vil jeg sådan set ikke blande mig i. Men jeg vil ikke acceptere religiøse symboler eller andre symboler, som er undertrykkende for piger og kvinders rettigheder i Danmark.

Kl. 10:39

Formanden (Søren Gade):

Hr. Peter Kofod, Dansk Folkeparti.

Kl. 10:39

Peter Kofod (DF):

Tak for det. Jeg vil gerne have, at ordføreren reflekterer lidt over det, som den socialdemokratiske ordfører, men også ministeren, nævnte om spørgsmålet om grundloven. For jeg kan jo huske, dengang vi diskuterede burkaforbud. Der var et parti, der foreslog det, og så fik man at vide, at det jo var i klar strid med grundloven, for det vurderede Justitsministeriet. Så gik der nogle år, og så vurderede Justitsministeriet sagen igen og fandt ud af, at nu var det sjovt nok ikke i strid med grundloven længere. Mig bekendt har vi ikke ændret grundloven siden 1953, så det er altså bare en ny juridisk vurdering, der er lavet i Justitsministeriet.

Så er det ikke for nemt, når regeringen afviser, at vi kan gøre nogen af de her ting, der virkelig ville have effekt over for spredning af den meget politisk-ideologiske islamisme, som er, synes jeg, en af de største farer for den vestlige verden? Altså, er det ikke på tide, at man giver det her en ny vurdering i Justitsministeriet og vurderer, om de her gamle vurderinger holder?

Kl. 10:40

Formanden (Søren Gade):

Ordføreren.

Kl. 10:40

Kasper Sand Kjær (S):

Jamen for min skyld gerne, lad os endelig få det spørgsmål vurderet igen. Det er jo ikke noget, jeg på den måde kan tage initiativ til, men man kan jo i udvalgsbehandlingen af det her forslag stille spørgsmål og gøre andre ting. Jeg tror bare, at det, der er det centrale her at sige, jo er, at når man er regeringsparti og har taget det ansvar på sig sammen med to andre partier at lede et land, så kan man jo ikke sidde Justitsministeriets vurderinger af, at noget er i strid med både grundloven og Danmarks internationale forpligtelser, overhørig. Altså, det ville jo være fuldstændig uansvarligt.

Derfor er vi selvfølgelig nødt til både at lytte til det og rette os efter det. Og så lad der for min skyld endelig blive stillet spørgsmål og andet. Juridiske diskussioner kan jo flytte sig over tid. Jeg vil nu sige, at når jeg læser ned i det, og jeg er ikke jurist, så synes jeg, at den vurdering, der ligger, er rimelig klar, med hensyn til at det ikke vil kunne lade sig gøre alene med tørklædet.

Så er der jo det andet spor, og det kan vi selvfølgelig også have en diskussion af, altså om vi så skal lade det gælde for alle religiøse, politiske symboler i eksempelvis grundskolen. Det har jeg bare ikke indtil videre hørt i Folketinget at der skulle være en interesse i.

Kl. 10:41

Formanden (Søren Gade):

Hr. Peter Kofod.

Kl. 10:41

Peter Kofod (DF):

Når jeg spørger, er det, fordi ministeren vil undersøge, om der ligger en dom fra Den Europæiske Menneskerettighedsdomstol, der ville gøre det muligt at forbyde tørklæder for lærerne inden for konventionen. Hvis man så også stod i en situation, hvor der var en ny vurdering fra Justitsministeriet, i forhold til om der var luft inden for grundlovens rammer, og de to ting gik godt, jamen så står vi jo i den situation, at det alene er op til et politisk flertal, om man skal realisere det her.

Hvis vi når frem til den situation, hvor der ikke er forhindringer på grund af konventioner eller grundlov, hvad mener Socialdemokratiet så, altså hvis man ikke kan skubbe de to ting foran sig? Går man så ind for, at vi skal forbyde tørklædet for skolelærere i skoletiden?

Kl. 10:42

Formanden (Søren Gade):

Ordføreren.

Kl. 10:42

Kasper Sand Kjær (S):

Det er lidt en hypotetisk diskussion, for det er jo bare ikke det, der er tilfældet nu. Tilfældet er jo nu, at der ligger en vurdering, som siger, at det ikke kan lade sig gøre. Men som jeg også har understreget både nu i den her debat og i de andre debatter, vi har haft om tørklædet de sidste måneder, så er jeg meget skeptisk over for det symbol, og hvad det repræsenterer. Jeg er meget optaget af, at ingen piger og kvinder tvinges til gå med et religiøst symbol, som jo symboliserer manglende ligestilling mellem kønnene.

Kl. 10:43

Formanden (Søren Gade):

Hr. Mikkel Bjørn, Dansk Folkeparti.

Kl. 10:43

Mikkel Bjørn (DF):

Tak for det. Og tak til ordføreren for en god tale, som jeg egentlig også syntes lidt indeholdt svaret på mit spørgsmål, men jeg kunne alligevel godt tænke mig at stille det igen, bare lige for at få det bekræftet: Er ordføreren enig med Dansk Folkeparti i, at det virker dybt mærkværdigt at fremsætte et beslutningsforslag her, som er vurderet til at være i strid med de internationale konventioner, når vi for kort tid siden har drøftet et forslag, som Danmarksdemokraterne afviste med henvisning til netop de internationale konventioner? Virker det ikke fuldstændig på månen absurd?

Kl. 10:43

Formanden (Søren Gade):

Ordføreren.

Kl. 10:43

Kasper Sand Kjær (S):

Jo, det kan jeg bekræfte. Det virker en smule absurd.

Kl. 10:43

Formanden (Søren Gade):

Der er ikke flere korte bemærkninger, så vi siger tak til den socialdemokratiske ordfører, hr. Kasper Sand Kjær. Jeg byder nu velkommen til hr. Mads Fuglede fra Venstre.

Kl. 10:44

(Ordfører)

Mads Fuglede (V):

Tak for ordet. Som det er blevet nævnt en del gange, har vi diskuteret tørklædeforbud af en del omgange. Dengang vi gjorde det sidst, handlede det om et forbud mod at bære tørklæde for både ansatte og elever i grundskolen. Det forslag, vi behandler i dag, omhandler nu alene eleverne. Dengang kunne Venstre ikke støtte Dansk Folkepartis forslag, og vi kan heller ikke støtte Danmarksdemokraternes forslag i dag.

Det kan vi ikke, fordi beslutningsforslaget strider mod grundloven. Ministeriets juridiske vurdering er, at det ikke er afgørende, om det undtager de ansatte eller ej. Dermed bliver konklusionen den samme. Som jeg også sagde dengang, og i går for den sags skyld under behandlingen af forslaget om at forbyde offentligt ansatte at bære tørklæder, er jeg meget bekymret for, at et tørklæde alt for ofte er et udtryk for, at der foregår social kontrol af især kvinder. Og som lovgivere er vi forpligtet til at overveje alle de muligheder, vi har for at bekæmpe negativ social kontrol. Vi skal sikre piger og kvinder mod social kontrol og værdier, der ikke hører hjemme i de vestlige samfund med mere ligestilling.

Jeg tror, at det er særlig vigtigt, at vi bekæmper social kontrol af unge. I skolerne ser vi desværre, at piger løber rundt og spiller fodbold med alle andre før sommerferien, hvor de så efter sommerferien kommer iført tørklæde og har en helt anden begrænset adfærd. Og det er meget naivt at tro, at disse piger pludselig af egen fri vilje har ændret sig så meget over sommerferien. Jeg er overbevist om, at tørklædet i alt for mange tilfælde bruges til at fjerne piger og kvinder fra det offentlige rum og kontrollere dem og derved markere, at der er en forskel mellem mænd og kvinder, en tankegang, vi selv engang har haft herhjemme, men som vi heldigvis har bevæget os væk fra, fordi vi har udviklet os. Det vil jeg meget gerne til livs. Jeg vil det gerne til livs på en facon, hvor vi ikke også skal ned ad et spor, hvor vi ender med at forbyde et kristent kors eller en davidsstjerne eller andre religiøse symboler. Jeg vil bare den sociale kontrol til livs.

Som nævnt før i denne debat vil et forbud kræve et generelt forbud, og det mener jeg fortsat ikke er en sti at gå ned ad. Men det er da noget, man kan diskutere, altså om man skulle lave en fransk model. Jeg vil bare gøre opmærksom på, at i Frankrig har det ikke ført til, at der er færre, der går med tørklædet blandt pigerne. De går bare med tørklædet på privatskoler, hvor det så er tilladt, og forlader de offentlige skoler. Vi har i regeringsgrundlaget gjort det klart, at vi vil bekæmpe negativ social kontrol, men det kræver stadig yderligere overvejelse og arbejde fra regeringens side for at finde den bedste løsning. Det er det, vi bør fokusere på.

Hos Venstre er vi altid åbne for at diskutere, hvordan vi bekæmper social kontrol, og jeg er glad for, at vi tager diskussionen om det her emne. Jeg opfordrer til, at vi fokuserer på det, der kan lade sig gøre inden for grundlovens rammer, i stedet for at vende tilbage til en diskussion, hvor vi går i stå, hver gang vi skal prøve at finde svar på det store problem, det er, at alt for mange piger med muslimsk baggrund bliver udsat for negativ social kontrol, og at det også sætter sig i, at de bliver påført et tørklæde, uden at det er af egen fri vilje. Venstre kan ikke støtte forslaget.

Kl. 10:47

Formanden (Søren Gade):

Tak for det. Der er en enkelt kort bemærkning. Fru Susie Jessen fra Danmarksdemokraterne.

Kl. 10:47

Susie Jessen (DD):

Tak for den gode tale, på trods af at Venstre ikke bakker op om det her forslag. Vi har tidligere hørt, at der har været diskussioner, der er blevet skudt til hjørne med grundloven i hånden, bl.a. det her burka- og niqabforbud, som jo faktisk kom, fordi man fandt en mulighed at lave et forbud. Så jeg kunne egentlig godt tænke mig at høre ordføreren, om han ikke mener, at der kunne være en mulighed for at gentage det her. Altså at man simpelt hen afsøger mulighederne for, at det her godt kunne lade sig gøre.

Nu står der jo også i regeringsgrundlaget, at man gerne vil prøve at teste de her konventioner, som jo også er et af argumenterne for, at det her ikke kan lade sig gøre. Så vil det ikke være en god vej at gå? Og så kunne jeg også godt tænke mig at høre ordføreren om Kommissionen for den glemte kvindekamp, som det her beslutningsforslag i høj grad udspringer af. Det er jo Socialdemokratiet, der har bragt det på bane i sidste valgperiode, så jeg vil egentlig høre, hvad Venstres holdning er til det, og hvorfor det egentlig ikke er kommet videre.

Kl. 10:48

Formanden (Søren Gade):

Ordføreren.

Kl. 10:48

Mads Fuglede (V):

Jeg vil lige gøre opmærksom på, at man ikke har lavet et forbud mod burka og niqab. Man har lavet et generelt forbud, der hedder et maskeringsforbud. Og hvis man skulle overføre logikken fra det indirekte forbud mod burka og niqab, vil det så føre til, at man igen skulle lave et generelt forbud. Og som jeg nævnte i min tale, kan jeg ikke forestille mig en situation, hvor jeg ville støtte noget, hvor et ungt menneske også skal tage sit kristne kors af i skolen. Og det ville man skulle gøre, hvis man skulle følge logikken fra maskeringsforbuddet, og derfor synes jeg, det er et uheldigt spor. Men det betyder ikke, at jeg er mere for tørklæde. Jeg vil bare en anden vej hen til at gøre noget ved den problemstilling, det er, at alt for mange piger ikke går med tørklædet af egen fri vilje.

Kl. 10:49

Formanden (Søren Gade):

Fru Susie Jessen.

Kl. 10:49

Susie Jessen (DD):

Tak for det svar. Jeg er enig i, at der er nogle problemstillinger forbundet med det her med generelt forbud, hvor det er, at det også rammer andre ting, altså f.eks. et lille kristent kors. Det er jeg fuldstændig enig i. Nu fik jeg lige stillet to spørgsmål i et, og det var måske også lidt snyd, så jeg kunne godt tænke mig lige at følge op på det her med Kommissionen for den glemte kvindekamp her til sidst.

Kl. 10:50

Formanden (Søren Gade):

Ordføreren.

Kl. 10:50

Mads Fuglede (V):

Der kom jo en udmelding, som nok stjal meget af opmærksomheden omkring den kommissions vigtige grundproblemstilling, nemlig hvordan vi styrker ligestillingen, den glemte kvindekamp hos kvinder af anden etnisk herkomst. Og jeg vil gerne tørklædet til livs. Jeg er ikke enig i det, kommissionen meldte ud som en mulig løsning. Men jeg er enig i, at vi skal det her tørklæde til livs som social kontrol.

Kl. 10:50

Formanden (Søren Gade):

Hr. Mikkel Bjørn, Dansk Folkeparti.

Kl. 10:50

Mikkel Bjørn (DF):

Tak for det. Det var bare lige i forhold til det her med, at hvis vi laver et generelt tørklædeforbud, ville det også kræve, at unge børn ville skulle tage deres kristne kors af. Er ordføreren ikke enig i, at man sagtens ville kunne lave en lovgivning, som eksempelvis definerer i nærmere detaljer, hvilke typer af religiøse symboler der er tale om; at der er tale om markante religiøse symboler, eksempelvis religiøse symboler, som bæres på hovedet og ikke nødvendigvis om halsen; at man sagtens juridisk ville kunne komme omkring det her på en måde, hvor det kan lade sig gøre, uden at det rammer dem, vi ikke har i sinde at ramme?

Kl. 10:51

Formanden (Søren Gade):

Ordføreren.

Kl. 10:51

Mads Fuglede (V):

Nu bliver det lidt spekulativt. Hvis det er noget, der betyder, at en jøde ikke kan gå med tildækket hoved, så ville jeg synes, at det er meget problematisk. Men hvis jeg skal komme hr. Mikkel Bjørn i møde, kan man sige, at hvis man lavede en eller anden form for uniformskrav i folkeskolen og definerede det, var der måske en vej at gå der, men i det uniformskrav forestiller jeg mig så at alle religiøse symboler ville ryge. Det er i hvert fald det, man så blive udløbet af den franske debat på det her område. Hvis der fandtes en anden vej, ville det så kræve, at vi går ind for, at der skal være ikkefri påklædning i grundskolen, og det er jeg slet ikke klar over om vi kunne komme til at mene på et tidspunkt. Umiddelbart tror jeg ikke, at et liberalt parti ville omfavne den tanke.

Kl. 10:52

Formanden (Søren Gade):

Hr. Mikkel Bjørn.

Kl. 10:52

Mikkel Bjørn (DF):

Nu spørger jeg bare åbent, fordi jeg faktisk ikke er bevidst om, hvordan det udvikler sig i Frankrig lige i forhold til det her specifikt, men er det sådan i Frankrig, at elever ikke kan gå med et kristent kors om halsen? For det er jeg ikke opmærksom på, men det kan godt være, ordføreren ved lidt mere om lige det specifikke område, end jeg gør.

Kl. 10:52

Formanden (Søren Gade):

Ordføreren.

Kl. 10:52

Mads Fuglede (V):

Jeg tror, man har en lang tradition i Frankrig for at holde alle politiske og religiøse tilkendegivelser ude af de offentlige institutioner. Hvad reglerne specifikt er for, om man må have korset på på en eller anden tildækket facon, er jeg ikke klar over.

Kl. 10:53

Formanden (Søren Gade):

Hr. Nick Zimmermann, Dansk Folkeparti.

Kl. 10:53

Nick Zimmermann (DF):

Tak for det. Jeg bliver lige nødt til at få noget præciseret. Det lød et par gange under ordførerens tale, som om han sammenlignede det kristne kors med det muslimske tørklæde, som det i mange tilfælde bliver pålagt små piger at gå med. Jeg vil bare lige høre: Mener ordføreren og Venstre virkelig, at de to ting kan sammenlignes?

Kl. 10:53

Formanden (Søren Gade):

Ordføreren.

Kl. 10:53

Mads Fuglede (V):

Jeg tror, min pointe er, at tørklædet, hvis der sidder på hovedet af en pige som hendes eget frie valg, er det ikke noget, vi i Venstre er imod. Men vi ved, at det i mange tilfælde sidder på hovedet af en pige som udtryk for social kontrol, og når det er det, er det forkert. Når et kristent kors hænger om halsen på en pige eller dreng i skolen, så tænker jeg, at det er noget, vi næsten altid ved de selv har valgt. Hvis det i nogle enkelte tilfælde skulle være udtryk for social kontrol, vil vi selvfølgelig også være imod det

Kl. 10:54

Formanden (Søren Gade):

Hr. Nick Zimmermann.

Kl. 10:54

Nick Zimmermann (DF):

Men det er jo tåbeligt at tro, at en pige på 6-7-8 år selv har valgt at få et tørklæde på. Hvis en pige på den alder bærer et tørklæde, er det jo, fordi hun er blevet indoktrineret til at gå med det, og det er jo fuldstændig forfærdeligt. Det er jo netop derfor, at det er nødvendigt at gøre op med det her en gang for alle. Vi kan jo ikke finde os i, at der er nogle piger, der på den her måde bliver undertrykt i deres eget hjem ved at blive tvunget til at gå med et tørklæde.

Kl. 10:54

Formanden (Søren Gade):

Ordføreren.

Kl. 10:54

Mads Fuglede (V):

Jeg er fuldstændig overbevist om, at der er mange religiøse grunde til at gå med tørklæde, og at man altså gør det ud fra sin egen overbevisning. Jeg er også helt sikker på, at der i mange tilfælde er tale om helt banal social kontrol. De to ting skal vi have skilt ad på det her område.

Kl. 10:54

Formanden (Søren Gade):

Hr. Peter Kofod, Dansk Folkeparti.

Kl. 10:54

Peter Kofod (DF):

Tak for det. Jeg synes på en eller anden måde, at Venstre er sådan lidt ukreativ i sin tilgang og i virkeligheden lidt uliberal, vil jeg tillade mig at sige, i sin tilgang til det her spørgsmål.

For ville det ikke være det mest liberale at sige, at mennesker skal træffe deres valg på et oplyst grundlag på et tidspunkt i livet, hvor de kan reflektere over den slags store religiøse valg? Og man kan vel ikke sige, at små skolepiger, med al respekt, er nået dertil i livet, hvor de ville kunne træffe meget store, vidtgående valg – religiøse valg – for sig selv.

Så ville det mest liberale svar her ikke være, at man sagde, at man skulle forbyde tørklædet i skolerne, at man skulle sørge for at holde det her væk fra børnene, så de på et senere tidspunkt i livet på et oplyst, voksent grundlag ville kunne træffe den rigtige beslutning?

Kl. 10:55

Formanden (Søren Gade):

Ordføreren.

Kl. 10:55

Mads Fuglede (V):

Det ville jo svare til, at man også sagde, at man skulle nægte folk, at de måtte døbe deres børn, indtil de selv kunne træffe det valg at blive døbt. Det mener vi ikke i Venstre. Det mener liberale tænkere ikke, kan jeg så også afsløre her; John Locke beskriver meget klart, at i den periode, hvor man ikke selv er myndig, er børnene underlagt forældrenes vilje, også i religiøse spørgsmål.

Så det er jo sådan en problemstilling, der er rimelig afklaret i et liberalt parti og inden for de liberale fyrtårne, man kan rette sig efter. Men selvfølgelig skal et myndigt menneske have mulighed for at kunne melde sig ud af det her.

Kl. 10:56

Formanden (Søren Gade):

Hr. Peter Kofod.

Kl. 10:56

Peter Kofod (DF):

Mener ordføreren ikke, at der er ret stor forskel på en enkelt dags glædelig begivenhed med en religiøs ceremoni, som i øvrigt ikke udgør sådan et videre stort indgreb, på den ene side og på den anden side at tvinge små piger til at gå med et tørklæde i det offentlige rum i mange år af deres liv, et tørklæde, der skiller rent fra urent; der i den grad skaber splittelse i vores samfund?

Jeg synes, forskellen på de to ting – altså en dåb og det at tvinge små piger til at gå med tørklæde – er ganske stor.

Kl. 10:57

Formanden (Søren Gade):

Ordføreren.

Kl. 10:57

Mads Fuglede (V):

Jeg skal ikke gøre mig klog på, hvad man mener er sakralt eller vigtigt i en anden religion. Jeg ved, hvad der er vigtigt i kristendommen, og der ville jeg være meget ked af det, hvis man ikke havde den ret, at man kunne lade sit barn døbe, før barnet var myndigt til at træffe det valg selv.

Så synes jeg, vi skal vende tilbage til, at problemet ikke er det religiøse i tørklædet eller i, hvad man ellers måtte foretage sig, men der, hvor man bruger det til at lave social kontrol med især kvinder.

Kl. 10:57

Formanden (Søren Gade):

Fru Mette Thiesen, Dansk Folkeparti.

Kl. 10:57

Mette Thiesen (DF):

Nu tror jeg ikke, at Venstre har verdens største troværdighed i forhold til at være et liberalt parti, når man lige pludselig går ind for kvindekvoter, tvangsbarsel til mænd osv., men lad nu det ligge. Mener ordføreren reelt set, at små piger på 6-9 år er seksuelle væsener? For det er jo det, der ligger i tørklædet. Det er jo at tildække dem som seksuelle væsener for mændenes vandrende øjne.

Kl. 10:58

Formanden (Søren Gade):

Ordføreren.

Kl. 10:58

Mads Fuglede (V):

Jeg synes, at min tale, både i dag og i går, afspejler, at vi i Venstre ikke mener, at tørklæde brugt som social kontrol eller som et forsøg på at sige, at kvinder er andenrangsborgere, på nogen måde er en legitim måde at bruge et tørklæde på.

Kl. 10:58

Formanden (Søren Gade):

Fru Mette Thiesen.

Kl. 10:58

Mette Thiesen (DF):

Men så burde Venstre stemme for det her forslag og det forslag, der blev stillet af Dansk Folkeparti, for præcis det, der ligger i islam, er, at kvinder er mindre værd end mænd. Så hvis man reelt set fra Venstres side mener, at kvinder og mænd skal være ligestillede, så bør man stemme for det her forslag, for det her er om noget kvindeundertrykkende. Samtidig er det, vi konkret behandler i dag, udtryk for seksualisering af børn.

Kl. 10:59

Formanden (Søren Gade):

Ordføreren.

Kl. 10:59

Mads Fuglede (V):

Nu synes jeg, vi går i ring. Vi går ind for, at man skal det at bruge tørklædet som social kontrol til livs. Der er vi fuldstændig enige. Vi vil bare ikke gå ad en vej, hvor man laver et forbud, der er i strid med religionsfriheden i grundloven, og som derved fører til, at man i et kristent land forbyder kristne at vise deres religiøse tilhørsforhold.

Kl. 10:59

Formanden (Søren Gade):

Tak for det. Der er ikke flere korte bemærkninger, så jeg siger tak til hr. Mads Fuglede fra Venstre. Jeg byder nu velkommen til hr. Mohammad Rona fra Moderaterne.

Kl. 10:59

(Ordfører)

Mohammad Rona (M):

Tak. Først og fremmest vil jeg lige slå fast, at vi jo faktisk har haft den her debat før – det havde vi den 27. februar med præcis samme tema. Så derfor undrer det mig lidt, at Danmarksdemokraterne stemte imod – for det gjorde I jo. Det er helt fair, at man i folketingsgruppen er uenige om, om man er for eller imod konventionerne, men det tror jeg at Danmarksdemokraterne finder en løsning på snart. For det her er præcis det samme, og jeg kan jo gentage mange af de samme ting.

Først og fremmest synes jeg, at temaet og agendaen er enormt vigtige, og grunden til, at jeg synes det, er nok, at jeg selv har set det her i virkeligheden, både i grundskolen, men også i gymnasiet. Og jeg synes, der er en ting, som vi nogle gange glemmer i sådan en type debat her, og det er, at vi bliver for meget fokuseret på, at det handler om piger og tørklæder, men det er faktisk meget større end det – det er meget større end det. For der er også et kæmpe problem i forhold til drenge – udfordringer, jeg selv har oplevet i gymnasietiden. Så derfor bliver det her for småt – det bliver simpelt hen for småt. Hvis man skal lave noget i forhold til negativ social kontrol, synes jeg helt ærligt man skal tage det hele op, også det med drenge.

Men det her forslag er, som mine to venner fra S og V også kom ind på, imod grundloven og menneskerettighedskonventionerne, og det synes jeg selvfølgelig vi skal være obs på. Men jeg vil gerne sige her i dag – og nu har vi jo haft debatten før, og vi kommer nok til at have debatten igen næste år og næste år igen osv. – hvor jeg rækker hånden frem, ligesom jeg gjorde sidst: Skulle vi ikke prøve at se, om vi i fællesskab, de partier, der sidder herinde i dag, kunne finde en eller anden fælles løsning på det her? Og når jeg siger en fælles løsning på det her, mener jeg i forhold til hele paletten, altså at det gælder hele den negative sociale kontrol og ikke kun i forhold til piger. For det her er jo meget større, end vi lige går rundt og tror. Det her handler ikke kun om piger, det handler faktisk også om drenge. Tak.

Kl. 11:02

Formanden (Søren Gade):

Tak for det. Der er et par korte bemærkninger. Først er det fru Susie Jessen fra Danmarksdemokraterne.

Kl. 11:02

Susie Jessen (DD):

Tak for talen. Jeg var jo også til stede i salen, da vi behandlede Dansk Folkepartis beslutningsforslag, og det bliver ikke rigtigere af, at regeringen bliver ved med at gentage noget; det gør det ikke mere rigtigt. Det var to forskellige beslutningsforslag. Men det har vi været inde på.

Når det er sagt, vil jeg bare gerne lige sige, at nogle af de ting, ordføreren sagde, sidste gang vi diskuterede noget lignende, gjorde indtryk på mig. Det her med, at der også er noget social kontrol af drenge, gjorde faktisk indtryk på mig, og det vil jeg gerne kvittere for. Jeg vil også gerne sige, at det er noget, vi også gerne vil være med til at kigge på, for der er nogle reelle problemstillinger.

Når det så er sagt, synes jeg også, det er ærgerligt, at vi ikke går videre i det her spor med at hjælpe de piger, som bliver udsat for massiv social kontrol. Jeg vil derfor lige stille det samme spørgsmål til Moderaterne, som jeg også har stillet til Venstre og Socialdemokratiet: Er det Moderaterne, der står i vejen for, at Kommissionen for den glemte kvindekamp ikke bliver genoptaget?

Kl. 11:03

Formanden (Søren Gade):

Ordføreren.

Kl. 11:03

Mohammad Rona (M):

Det kan jeg sådan set svare ret kort på: Det gør vi ikke. Vi sætter ikke regeringen stolen for døren eller blokerer eller spænder ben for regeringen i forhold til den glemte kvindekamp, altså i forhold til den kommission. Det, der er, hvad kan man sige, en lille bekymring hos os i Moderaterne, er, at man i kommissionen ikke rigtig har noget datagrundlag for det her. Det er jo ikke faktabaseret, og når man læser ned i det om kommissionen, fylder det faktisk kun en sides penge i rapporten.

Det, jeg kan blive lidt bekymret for, er, at man faktisk slet ikke har skrevet noget om, hvad det kan have af konsekvenser, hvis man gør det her. Jeg skal være den første, kan jeg godt sige her, til at komme med et forbud, hvis der ligger en rapport foran mig, der viser, at vi i Danmark har et kæmpe problem med det her; så skal jeg være den første til at stemme sådan noget her igennem.

Kl. 11:04

Formanden (Søren Gade):

Fru Susie Jessen.

Kl. 11:04

Susie Jessen (DD):

Tak. Jeg er også glad for, at det her faktisk åbner op for, at Kommissionen for den glemte kvindekamp kan fortsætte, for nu har Venstre, Socialdemokratiet og Moderaterne alle sammen sagt, at det her godt kan fortsætte. Det håber jeg virkelig I vil tage til jer, og så håber jeg, at I vil sætte det arbejde i gang igen, for man kom jo ikke så langt med den. Man kom i gang med nogle delanbefalinger til pigerne, og det var faktisk ni punkter ud over det her tørklædeforbud.

Så for mig er det vigtigt, at det her kommer op at køre igen, altså fordi det er så vigtigt, at vi får bugt med den her sociale kontrol i indvandrerkredse. Så jeg glæder mig til, at I kommer i gang med arbejdet igen.

Kl. 11:04

Formanden (Søren Gade):

Ordføreren.

Kl. 11:04

Mohammad Rona (M):

Ja, det er rigtigt, at det faktisk er ni punkter. Og man kan jo et eller andet sted sige, at det ene punkt nærmest fik al opmærksomheden, for der var også andre punkter, f.eks. i forhold til Muhammedtegninger og alt muligt andet, som måske kunne være noget, man også kunne lave et beredskab i forhold til, altså være noget, vi kunne tage med i den videre diskussion. Men ét punkt fik faktisk desværre al opmærksomheden.

Kl. 11:05

Formanden (Søren Gade):

Hr. Peter Kofod, Dansk Folkeparti.

Kl. 11:05

Peter Kofod (DF):

Tak for det. Jeg vil sige meget klart, at jeg modsat den tidligere ordførere ikke har brug for flere kommissioner – jeg har brug for mere handling. Der er jeg jo i den ulykkelige situation, at når jeg kigger mig rundt i Folketingssalen, er det meget svært at se, hvordan vi kommer videre med det her, fordi partierne på forskellig vis lader sig begrænse af internationale konventioner og den slags, og at man ikke for alvor kan få brudt isen på det her vigtige område. Det finder jeg er enormt frustrerende. Men jeg hører også, at ordføreren kommer med en fremstrakt hånd, med hensyn til at man i hvert fald vil prøve nogle ting.

Derfor vil jeg høre ordføreren: Kan man forvente, at Moderaterne i regeringen vil presse på for, at man indkalder Folketingets partier til forhandlinger, hvor vi ser på social kontrol, og at vi ser bredere på det, så det ikke kun handler om det, beslutningsforslaget skitserer, men også handler om alt mulig andet, som partierne så kan bringe med til bordet? Kan vi forvente, at Moderaterne vil presse på for det?

Kl. 11:06

Formanden (Søren Gade):

Ordføreren.

Kl. 11:06

Mohammad Rona (M):

Jeg ved i hvert fald, at vi i Moderaternes gruppe har negativ social kontrol som et kæmpe tema. Så jeg kan jo sige så meget, at spørgeren i hvert fald godt kan forvente, at der vil komme noget fra Moderaterne.

Kl. 11:06

Formanden (Søren Gade):

Hr. Peter Kofod.

Kl. 11:06

Peter Kofod (DF):

Tak for det. Det lyder godt. Så vil jeg spørge om vurderinger i forhold til grundloven. Jeg er jo godt klar over, at det måske ligger i kanten af beslutningsforslaget, men hvis formanden vil acceptere det, vil jeg stille mit spørgsmål alligevel, og så må vi se, om ordføreren har lyst til at svare på det.

Det handler om det faktum, at Justitsministeriet jo stort set har monopol på at fortolke de her ting og vurdere, om det holder sig inden for grundlovens rammer, internationale konventioner osv. Kunne Moderaterne, som jo er et meget nyt parti, være åbne for, at man laver en ny institution, der kan give en second opinion, altså en anden vurdering, så man hele tiden sørger for, at Justitsministeriet ligesom bliver holdt i ørerne og er up to date på det her område? Vi har jo selv foreslået et forfatningsråd, men det kan være, at Moderaterne har andre forslag, og det er jeg nysgerrig på at høre om.

Kl. 11:07

Formanden (Søren Gade):

Ordføreren.

Kl. 11:07

Mohammad Rona (M):

Tak. Jeg synes faktisk, det er et rigtig godt spørgsmål, og jeg vil også være piværlig og sige herfra, at det tror jeg ikke at jeg kan svare kvalificeret på. Men jeg synes ikke, det er dumt bud.

Kl. 11:07

Formanden (Søren Gade):

Tak for det. Vi går videre til den næste i rækken med korte bemærkninger. Fru Karina Adsbøl fra Danmarksdemokraterne.

Kl. 11:07

Karina Adsbøl (DD):

Tak til ordføreren. Nu snakker man meget om grundloven, og den er også utrolig vigtig, men ifølge grundloven er det jo altså også sådan, at religionsfriheden ikke indebærer lige rettigheder for trossamfund.

Jeg kunne egentlig godt tænke mig at høre ordføreren om Moderaternes forslag på de her områder. Ordføreren siger, at man har en masse diskussioner i gruppen om nogle temaer i forhold til at lave noget på området. Men hvad er det egentlig, Moderaterne vil? Moderaterne siger, at de gerne vil have fokus på det, også på drengene, som også er utrolig vigtige, men hvad er Moderaternes forslag?

Kl. 11:08

Formanden (Søren Gade):

Ordføreren.

Kl. 11:08

Mohammad Rona (M):

Jeg vil lige først og fremmest sige, at vi skal respektere grundloven, og der står i § 70, at man ikke må og ikke kan basere på etnicitet og religion – § 70.

I forhold til hvad vi i Moderaterne gerne vil, vil jeg sige, at vi bare gerne vil brede det her mere ud, så det ikke kun handler om få piger i en grundskole, men at vi prøver at kigge lidt dybere ind i, hvorfor, hvordan og hvorhenne, og hvorfor drengene ikke også er med i det her. Jeg synes, det simpelt hen er for snævert kun at snakke om piger. Jeg ved, det er et problem. Som jeg også sagde før, har jeg set det i nogle kredse. Jeg ved det, og jeg er opmærksom på det. Jeg kan ikke stå her på talerstolen og komme med en masse forskellige tiltag nu, men som jeg også sagde i ordførertalen, rækker jeg hånden ud.

Kl. 11:09

Formanden (Søren Gade):

Fru Karina Adsbøl.

Kl. 11:09

Karina Adsbøl (DD):

Jeg tænker bare, at det må Moderaterne da have snakket om. Det er jo rigtigt, at der er udfordringer. Vi har i dagens Danmark safehouses både for drenge og piger, så vi ved jo, at det er et kæmpeproblem. Jeg tænker bare, at Moderaterne da må have tænkt over, hvordan man så vil løse ting, når man ikke kan stemme for et forslag i Folketingssalen.

Det er jo sådan, at når vi diskuterer beslutningsforslag i Folketingssalen, kan man også komme med ændringsforslag, hvis der er noget. Så hvad er det præcis, Moderaterne vil på det her område?

Kl. 11:10

Formanden (Søren Gade):

Ordføreren.

Kl. 11:10

Mohammad Rona (M):

Altså, vi vil det, som jeg tror alle partier gerne vil: at komme negativ social kontrol til livs. Det er jo ikke kun Moderaterne, Dansk Folkeparti eller Danmarksdemokraterne, der vil det. Det tror jeg faktisk alle partier rigtig gerne vil. Derfor siger jeg jo også i dag, at det er vigtigt, at vi sætter os sammen og finder ud af det her på en ordentlig måde, også på en måde, hvor vi er inden for konventionerne og grundloven.

Kl. 11:10

Formanden (Søren Gade):

Tak for det. Der er ikke flere korte bemærkninger. Vi siger tak til hr. Mohammad Rona fra Moderaterne, og jeg byder nu velkommen til fru Anne Valentina Berthelsen fra Socialistisk Folkeparti.

Kl. 11:10

(Ordfører)

Anne Valentina Berthelsen (SF):

Tak for ordet, formand. Det her er jo et forslag, som vi må siges at have talt om tidligere på året. Jeg kunne godt holde den samme tale igen. Jeg kunne også bare helt kort sige, at vi især i SF deler bekymringen om social kontrol i etniske minoritetsmiljøer. Vi har fremsat en lang række forslag til, hvad man kan gøre ved det. Hvis man tror, at den her diskussion er nem, har man simpelt hen misforstået debatten om social kontrol.

Jeg deler også anskuelsen om, at tørklædet i nogen grad anvendes som et værktøj til social kontrol, men jeg deler ikke opfattelsen af, at det, at vi forbyder tørklæder i grundskolen, skulle gøre noget som helst ved problemet. Jeg frygter, at vi vil se familier, som flytter deres piger et andet sted hen, hvor tørklædet kan få lov til at blive anvendt, eller tager dem hjem og hjemmeunderviser dem, og så har vi lige pludselig et meget større problem.

Jeg mener, at der er andre ting, vi kan gøre. En lang række af de ting, som jeg synes vi f.eks. kunne starte med har SF selv foreslået. Det er bl.a. at skrive social kontrol ind i straffelovens § 243. Vi kunne også give nogle flere penge til kvindekrisecentre, især dem, der ligger tæt på udsatte boligområder, sådan at kvinder har bedre adgang til dem. Vi kunne gøre noget ved problemet med kvinder, som er bange for at blive skilt fra deres voldelige ægtemand og slippe væk fra social kontrol, fordi de i så fald vil miste deres opholdstilladelse, eller fordi de er afhængige af mandens indtægt eller er familiesammenført.

Der er mange ting her, hvor vi egentlig straffer ofrene for social kontrol i stedet for at straffe udøveren. Det synes jeg bestemt at vi skal kigge på. Jeg mener ikke, at det er nemt at tage stilling til et forslag som det her. Jeg synes som sagt, at det er ganske rigtigt, at tørklædet anvendes som et værktøj til social kontrol i mange tilfælde, men jeg kan ikke se, at det her på bundlinjen gør det helt store, og jeg vil hellere lade være med at lovgive om, hvordan små piger skal gå klædt, hvis jeg til gengæld kan få lov til at forebygge social kontrol og straffe dem, der udøver den, i stedet for at straffe ofrene. Tak for ordet.

Kl. 11:13

Formanden (Søren Gade):

Tak for det. Der er en enkelt kort bemærkning. Fru Susie Jessen fra Danmarksdemokraterne.

Kl. 11:13

Susie Jessen (DD):

Tak for ordførertalen. På trods af at SF ikke bakker op om vores beslutningsforslag, vil jeg gerne kvittere for, at det lyder, som om SF gerne vil social kontrol til livs, og derfor vil jeg egentlig høre, om SF er interesseret i at presse på over for regeringen og komme i gang med at få lavet en handlingsplan mod social kontrol nu, hvor Kommissionen for den glemte kvindekamp er lagt i skuffen.

Kl. 11:13

Formanden (Søren Gade):

Ordføreren.

Kl. 11:13

Anne Valentina Berthelsen (SF):

Vi er da i hvert fald åbne over for at gå ind i den dialog med Danmarksdemokraterne, men jeg noterer mig også, at der er nogle ting på vej, som vi egentlig gerne vil se konklusionerne på. Kvindernes Internationale Liga for Fred og Frihed kommer f.eks., så vidt jeg kan forstå, med en rapport og nogle idéer til, hvad der skal gøres ved eksempelvis det problem, jeg nævnte tidligere, om kvinder, som ikke har lyst til  og som er bange for at blive skilt fra deres ægtemænd, fordi de er afhængige af dem i forhold til deres opholdsgrundlag. Den slags synes jeg skal med i sådan en handleplan og i den diskussion. Så lad os også lige tage det på det rigtige tidspunkt. Men det er helt klart noget, som vi meget, meget gerne vil være med til at lave løsninger på.

Kl. 11:14

Formanden (Søren Gade):

Fru Susie Jessen.

Kl. 11:14

Susie Jessen (DD):

Tak. Så lige kort her til sidst om selve beslutningsforslaget vil jeg høre ordføreren, om vi ikke har et særligt ansvar her i Danmark for at passe på børnene, helt specifikt de små piger? For i mine øjne er der alligevel en forskel på at se en kvinde med tørklæde på i forhold til at se et lille barn i 6-7-årsalderen med tørklæde på. Har vi ikke et særligt ansvar for at sikre, at de får et frirum i skolen, hvor de ikke behøver at have det her symbol på?

Kl. 11:14

Formanden (Søren Gade):

Ordføreren.

Kl. 11:14

Anne Valentina Berthelsen (SF):

Jo. Jeg er bestemt enig i, at vi har et særligt ansvar over for børnene, især fordi børnene jo er underlagt deres forældres luner. Det er også derfor, at jeg siger, at vi bliver nødt til at have in mente, hvilken reaktion vi får fra forældre, som udøver social kontrol over deres børn, hvis man gennemfører sådan et tiltag.

Der er jeg bekymret for, om de her unge piger ender i en hjemmeskoling, hvor den sociale kontrol bliver meget mere udtalt, fordi de netop ikke får lov til at komme ud i nogle miljøer, hvor reglerne er anderledes, og hvor der er nogle andre børn, der ikke er underlagt det samme.

Kl. 11:15

Formanden (Søren Gade):

Hr. Peter Kofod, Dansk Folkeparti.

Kl. 11:15

Peter Kofod (DF):

Tak for det. Jeg har læst mig til, at ordføreren betragter sig selv som feminist, og jeg vil gerne vide, om ordføreren betragter feminismen og islam som to uforenelige størrelser, eller om de to kan forenes.

Kl. 11:15

Formanden (Søren Gade):

Ordføreren.

Kl. 11:15

Anne Valentina Berthelsen (SF):

Jeg betragter radikal islam og feminisme som to uforenelige størrelser. Det gør jeg helt bestemt. Men jeg kender også muslimer, praktiserende muslimer, som ikke læser Koranen, som Fanden læser Bibelen, og som derfor også sagtens kan forene ligestilling og de danske værdier – den retsstat, som vi bor i og lever i – med deres religion.

Kl. 11:16

Formanden (Søren Gade):

Hr. Peter Kofod.

Kl. 11:16

Peter Kofod (DF):

Vil ordføreren mene, at samfund, der generelt er præget af islam, generelt efterlader gode forhold for kvinder eller for den feministiske bevægelse?

Kl. 11:16

Formanden (Søren Gade):

Ordføreren.

Kl. 11:16

Anne Valentina Berthelsen (SF):

Det synes jeg godt nok er et bredt spørgsmål. Vi har jo set perioder i forskellige dele af Mellemøsten, hvor kvinders rettigheder har blomstret på trods af islam og praktiseringen af islam. Vi har bestemt også eksempler på det modsatte – ja, der bliver grinet dernede i salen, men det må jo så være, fordi man ikke er ordentligt oplyst om forholdene i Mellemøsten.

Der er jo eksempler på, at kvinder især i befolkningen har taget deres egen kamp alvorligt og har tilkæmpet sig rettigheder, hvor det egentlig – afhængigt af hvad for en gren af islam vi taler om – bliver foreneligt. Men der er bestemt også eksempler på det modsatte, og det tager vi stærkt afstand fra.

Kl. 11:17

Formanden (Søren Gade):

Tak for det. Der er ikke flere korte bemærkninger. Vi siger tak til fru Anne Valentina Berthelsen fra Socialistisk Folkeparti, og jeg byder nu velkommen til hr. Steffen Larsen fra Liberal Alliance.

Kl. 11:17

(Ordfører)

Steffen Larsen (LA):

Mange tak, hr. formand. Tak til forslagsstillerne for at fremsætte beslutningsforslaget, og så kan jeg jo konstatere, at vi nu for anden dag i streg kan diskutere det islamiske tørklæde. I går eftermiddags drejede det sig om Dansk Folkepartis forslag om forbud mod tørklæder på de ansatte i de danske institutioner, og nu i dag er det Danmarksdemokraternes forslag om forbud mod tørklæder i grundskolen.

Vi er i Liberal Alliance optagede af borgernes frihed, og vi har også et skarpt øje på den udfordring, der er med social kontrol, men vi er imod det her forslag. Vi går ikke ind for et tørklædeforbud i Liberal Alliance, for vi tror først og fremmest ikke, at det afhjælper det underliggende problem, og vi tror derudover, at det vil give os problemer med grundloven.

Men lad mig blot konstatere en ting om tørklædet, sådan at vi i hvert fald ikke skal kunne påduttes ikke at kunne se problemet. En niqab, et tørklæde eller en burka er ikke blot et stykke stof, for enhver person, der tager sit tøj på om morgenen, uanset religion, ved jo godt, at der er andre årsager til at tage tøj på, end at det bare er noget stof. Tøj er nemlig i sin natur ikke bare stof. Påklædningen har i sin natur flere funktioner. F.eks. tager man en hue på for at holde varmen, når man er ude, og man tager den af, når man er inde, hvis man har pli og respekt for dem, man er i rum med, medmindre man er hipster, så har man huen på indendøre, fordi man tror, det er sejt.

Der er funktioner, normer og værdier i ens påklædning, og man skal være decideret ideologisk blind for at påstå andet. Påklædningen signalerer også idéer og holdninger til verden. Et ungt menneske med en Slayer-T-shirt signalerer f.eks., at vedkommende har god musiksmag, og et islamisk tørklæde signalerer til gengæld en religiøs manifestation til ens omverden, og man skal ikke ignorere, hvilke betydninger der kan følge med det. Og den manifestation, den religiøse manifestation, er ikke en, jeg finder positiv eller god; jeg finder den problematisk, men jeg ser ikke det her forbud som en løsning. Tak.

Kl. 11:19

Formanden (Søren Gade):

Tak for det, og der er en enkelt kort bemærkning. Fru Susie Jessen fra Danmarksdemokraterne.

Kl. 11:19

Susie Jessen (DD):

Tak for talen. Vi er enige om, at tørklædet er en manifestation, når man tager det på, og at man sender nogle helt særlige signaler, når man tager det her på og står foran spejlet om morgenen. Derfor er jeg også interesseret i at høre, om ordføreren mener, at det her også bliver en manifestation, når det er små piger, der tager det på, eller at det i højere grad er en manifestation fra forældrene, der bestemmer, at de skal tage det på, og at vi dermed ikke også har et ansvar for at beskytte de her piger mod fra en meget, meget tidlig alder at blive indoktrineret religiøst?

Kl. 11:20

Formanden (Søren Gade):

Ordføreren.

Kl. 11:20

Steffen Larsen (LA):

Naturligvis er det også en manifestation, når en 6-årig pige tager det på. Det er ikke hendes egen manifestation. Det er naturligvis hendes forældre, der pådutter hende en manifestation. Men igen: Jeg tror ikke, at et forbud nødvendigvis afhjælper problemet. Jeg tror måske, at problemet med parallelsamfund desværre kan forstærkes.

Kl. 11:20

Formanden (Søren Gade):

Fru Susie Jessen.

Kl. 11:20

Susie Jessen (DD):

Det er vi så ikke helt enige om, for jeg mener faktisk, at et tørklædeforbud for pigerne i grundskolen kunne skabe et frirum for de her piger. Vi ved også, at det er sværere at få et tørklæde af end at få dem til at lade være med at tage det på. Det er der også mange der siger i de miljøer. Så jeg er med på det her synspunkt fra Liberal Alliance, men jeg er alligevel uenig i det. Er der ikke en forskel fra piger til voksne, og har vi ikke et ansvar for de piger?

Kl. 11:21

Formanden (Søren Gade):

Ordføreren.

Kl. 11:21

Steffen Larsen (LA):

Naturligvis er der en forskel imellem piger og voksne. Vi synes jo heller ikke, det en god idé, at man f.eks. omskærer drenge, før de er myndige. Der er jo nogle ting, hvor det har en betydning, og nogle ting er irreversible som f.eks. omskæring. Et tørklæde kan tages af igen, forhåbentlig.

Kl. 11:21

Formanden (Søren Gade):

Hr. Mikkel Bjørn, Dansk Folkeparti.

Kl. 11:21

Mikkel Bjørn (DF):

Tak til ordføreren for, synes jeg, dagens indtil videre bedste tale og også for en meget skarp analyse af den symbolik, der ligger i tørklædet, som jo netop ikke bare er en beklædningsgenstand, men som er en politisk eller i hvert fald som minimum meget tydeligt religiøs manifestation af nogle synspunkter vedrørende bl.a. kvinders og mænds værdi osv.

Det, jeg godt kunne tænke mig spørge ordføreren til, er at ordføreren afslutningsvis – på trods af hans meget gode tale – siger, at han ikke synes, at et forbud er den rigtige løsning. Så er jeg lidt nysgerrig på: Hvad mener ordføreren egentlig er de rigtige løsninger på det her meget specifikke problem, som handler om undertrykkelse af piger helt ned i de små klasser?

Kl. 11:22

Formanden (Søren Gade):

Ordføreren.

Kl. 11:22

Steffen Larsen (LA):

Grundlæggende kan vi jo startede med at sige, at det underliggende problem har været den meget høje tilstrømning af folk fra den tredje verden, som har båret den her religion med sig, hvor man skulle have begrænset sig, om man vil, i 1983 med udlændingeloven dengang. Det er jo der, det underliggende problem dukker op i vores samfund.

Men selve det kulturelle element er der jo også. Det er jo en kulturel kamp, som foregår omkring det her, og det er den kulturkamp, der på en eller anden måde skal vindes. Og jeg tror desværre, at tvang gør positionerne hårdere i stedet for at opbløde dem, også blandt muslimerne.

Kl. 11:23

Formanden (Søren Gade):

Hr. Mikkel Bjørn.

Kl. 11:23

Mikkel Bjørn (DF):

Jamen det synes jeg er et lidt letkøbt svar, for man kan sige: Hvad er tvang? Alt, hvad vi foretager os i forhold til stramning af udlændingepolitikken, er jo i en eller anden udstrækning tvang – altså, når vi kræver, at folk skal arbejde, når vi kræver, at de overholder loven osv. osv.; det hele er jo tvang.

Så altså, mener ordføreren ikke, at tvang måske i virkeligheden var det rigtige værktøj i den her henseende? Og hvis ikke, hvad er det så for værktøjer, vi skal tage i brug?

Kl. 11:23

Formanden (Søren Gade):

Ordføreren.

Kl. 11:23

Steffen Larsen (LA):

Jeg sidder og arbejder på nogle udlændingepolitiske forslag, som vil komme i det næste halvår. Og jeg kan afsløre så meget, at en del af dem ikke nødvendigvis indeholder tvang – nogle af dem indeholder også tvang. Så det er rigtigt, at tvang kan bruges til noget godt, men der er også nogle ting, som vil handle om det civilsamfund og den inklusion i de fritidsaktiviteter og lignende, som civilsamfundet udbyder, der skal være med til at afhjælpe nogle af de problemer, vi ser.

Kl. 11:24

Formanden (Søren Gade):

Fru Mette Thiesen, Dansk Folkeparti.

Kl. 11:24

Mette Thiesen (DF):

Tusind tak, og også tak for en god tale herfra. Jeg vil bare lige rette ordføreren i forhold til, at Dansk Folkepartis forslag var et forbud generelt mod hovedtørklæder i skolen, altså også for de ansatte. Så det her er en lidt mindre udgave, kan man sige

Jeg kunne egentlig godt tænke mig at spørge ordføreren om flere forskellige ting. For i Dansk Folkeparti er vi fuldstændig enige med ordføreren i, at utrolig naive politikere i 1983 desværre aktivt bidrog til at ødelægge Danmark med en fuldstændig forfejlet indvandring fra muslimske lande. Det er vi fuldstændig enige i, og vi havde nok heller ikke stået her i dag, hvis den fejlbeslutning ikke var blevet taget i 1983. Så nu står vi så her i dag og er nødt til at håndtere et problem, som er skabt af fortidens politikere.

Det, jeg godt kunne tænke mig at spørge ordføreren om, er, om ordføreren ikke også vil give os ret i, at det er en lille smule fjollet, man kunne kalde det skørt, at sige, at det er okay, at en skolelærer, der er iklædt tørklæde, skal stå og fortælle en elev, at hun ikke må have tørklæde på. Hvordan hænger det sammen?

Kl. 11:25

Formanden (Søren Gade):

Ordføreren.

Kl. 11:25

Steffen Larsen (LA):

Vi var jo imod begge forbud, men jeg sagde faktisk i går på talerstolen netop angående det, at i forhold til en skole eller en institution eller en arbejdsplads har vi en dom fra Den Europæiske Menneskerettighedsdomstol, som siger, at EU-retten er således, at det er ganske legalt at forbyde, for den enkelte institution, den enkelte arbejdsplads, at folk må bære niqab, tørklæde, hat, kalot, hvad de nu ellers vil forbyde folk at gå med. Det er fint, at en virksomhed gør det, så længe det gælder lige for alle de ansatte.

Kl. 11:26

Formanden (Søren Gade):

Fru Mette Thiesen.

Kl. 11:26

Mette Thiesen (DF):

Tak for det. Det er fuldstændig rigtigt. Det, som jeg nemlig undrer mig over ved det her forslag, ud over at der blev stemt nej til vores, Danmarksdemokraternes, forslag, er, at jeg – jeg er selv skolelærer – har meget svært ved at se, hvordan en skolelærer, der selv er iklædt det muslimske hovedtørklæde, skal stå fortælle Aisha på 9 år, at hun ikke skal have hovedtørklæde på, eller fortælle Aishas forældre, at hun ikke må have hovedtørklæde på i skolen. Der er simpelt hen noget diskrepans, det hænger simpelt hen ikke sammen. Man kan ikke være rollemodel, når man selv står med det islamiske tørklæde på som lærer over for en pige, som så ikke må have det på. Det giver ikke mening.

Kl. 11:26

Formanden (Søren Gade):

Ordføreren.

Kl. 11:26

Steffen Larsen (LA):

Det kan der være noget om. Nu er det her ikke mit forslag, så det er lidt svært for mig at skulle forsvare et forslag, som jeg ikke har fremsat, kan man sige, så den tror jeg jeg springer lidt over. Men jeg vil dog bemærke, at selv om man har tørklæde på, kan man godt virke som en rollemodel. Spørgsmålet er så, om man ser det som en positiv eller negativ rollemodel. Vi kan også lære af de negative ting i verden.

Kl. 11:27

Første næstformand (Leif Lahn Jensen):

Så er der en kort bemærkning til hr. Peter Kofod. Værsgo.

Kl. 11:27

Peter Kofod (DF):

Tak for det. Jeg er enig med hr. Mikkel Bjørn i, at det faktisk har været dagens indtil videre bedste ordførertale, der er blevet holdt. Jeg synes, der er nogle gode refleksioner om symboler og de politiske manifestationer, der ligger i det. Jeg er enig med ordføreren i, at den store skandale jo starter i 1983, hvor Folketinget bare giver los, og det er også årsagen til, at nogle af os er drevet ind i politik. Jeg melder mig selv ind i et politisk parti som 14-årig, fordi der er nødt til at være nogle, der gør op med de her ting. Så vi anerkender historien, vi anerkender de problemer, der er. Det her er så ét løsningsforslag. Jeg synes jo ikke, det beslutningsforslag, der er her, er godt nok, men det er dog et skridt på vejen. Jeg kunne godt tænke mig at høre: Hvad er så Liberal Alliances løsningsforslag? Hvis I anerkender problemet, hvis I anerkender historien, hvad vil I så gøre for at løse det?

Kl. 11:28

Første næstformand (Leif Lahn Jensen):

Ordføreren.

Kl. 11:28

Steffen Larsen (LA):

Som jeg nævnte lige før over for hr. Mikkel Bjørn, er jeg jo i gang med at lave nogle udlændingepolitiske forslag, som vil komme på den anden side af sommerferien, og nogle af dem vil være nogle konkrete løsningsforslag til nogle af de problematikker, der er i forbindelse med den sociale kontrol. Jeg sidder faktisk lige nu og graver mig ned i en hel del af det læsestof, som ligger på området, og nogle af de tal og data, der også er der, og ud fra det prøver jeg at bruge min, lad os sige kreative hjerne til at finde nogle løsninger, som kan ligge inden for både konventioner og grundlov, og som ikke bare er halve målsætninger, men som vil være løsninger.

Kl. 11:29

Første næstformand (Leif Lahn Jensen):

Spørgeren.

Kl. 11:29

Peter Kofod (DF):

Jeg vil ikke spørge mere. Jeg vil bare sige tak for refleksionen, og så glæder vi os til at behandle forslagene, når de til sin tid når i salen.

Kl. 11:29

Steffen Larsen (LA):

Mange tak.

Kl. 11:29

Første næstformand (Leif Lahn Jensen):

Vi siger tak til ordføreren. Der er ikke yderligere korte bemærkninger. Den næste ordfører er fru Brigitte Klintskov Jerkel fra Det Konservative Folkeparti

Kl. 11:29

(Ordfører)

Brigitte Klintskov Jerkel (KF):

Tak til Danmarksdemokraterne for at rejse debatten. Det er jo ikke så lang tid siden, vi sidst debatterede emnet. Jeg tror, det var i slutningen af februar måned. I Det Konservative Folkeparti anerkender vi, at nogle piger og kvinder bliver udsat for negativ social kontrol ved at blive pålagt at bære islamisk tørklæde. Især når det kommer til børn med tørklæder, gør det ondt på mig at se. Jeg forstår ikke, det er nødvendigt, at pigerne skal pålægges at skjule deres hår, som er et symbol på deres skønhed, for deres venner og veninder, fordi deres skønhed er reserveret til en mulig fremtidig ægtefælle. Det er seksualisere pigerne i en alt for tidlig alder.

Der er dog ikke noget videnskabeligt grundlag for virkningen og konsekvenserne af et forbud. Vi kan frygte, at det kan medføre, at forældre vælger at sende deres piger på muslimske friskoler eller vælger at tage dem helt ud af skolen og i stedet for hjemmeundervise dem. Det vil på ingen måde gavne integrationen, og det vil slet ikke gavne de små piger, som det her jo handler om. Vi er også nødt til at få undersøgt grundigt, om et forbud overhovedet kan vedtages, eller om det konflikter med de internationale konventioner.

Så længe de præsenterede problemstillinger ikke er undersøgt rent juridisk i forhold til de implikationer, der kan være, kan Det Konservative Folkeparti ikke støtte beslutningsforslaget, som det ligger, og vi kommer derfor til at stemme gult til forslaget. Men vi er selvfølgelig meget villige til at drøfte problematikken og løsninger heraf. Vi har nemlig et ansvar for at gøre op med den massive negative sociale kontrol, der desværre stadig væk foregår i Danmark. Tak for ordet.

Kl. 11:31

Første næstformand (Leif Lahn Jensen):

Tak. Der er en enkelt kort bemærkning indtil videre, og den er til fru Mette Thiesen. Værsgo.

Kl. 11:31

Mette Thiesen (DF):

Tusind tak. Jeg kunne bare godt tænke mig at høre ordføreren for Det Konservative Folkeparti, om man ikke sådan rent principielt mener, at det også strider imod det, som ordføreren taler om, nemlig integration. Nu er integration jo et personligt ansvar for dem, der kommer udefra, det er jo ikke vores ansvar som danskere, og det er slet ikke en kommunal eller offentlig opgave. Men hvis man kan købe ind på den præmis, som ordføreren står med, mener ordføreren så ikke, at det er dybt problematisk, at man accepterer i statsligt støttede skoler, som skattepengene går til, at små piger og offentligt ansatte generelt kan være repræsentanter for en politisk ideologi og en religion, som ikke mener, at mænd og kvinder er lige?

Kl. 11:32

Første næstformand (Leif Lahn Jensen):

Ordføreren.

Kl. 11:32

Brigitte Klintskov Jerkel (KF):

Jeg har svært ved at forstå nødvendigheden af at give sine små piger et tørklæde på hovedet, når man bor i Danmark. Det har jeg meget svært ved at forstå. Men i forhold til det her beslutningsforslag er der bare nogle problemstillinger, som vi mangler at få undersøgt og belyst ordentligt, før vi ligesom ved, hvad det vil komme til at betyde, hvis man laver et forbud imod tørklæder for piger i grundskolen. Der mangler vi ligesom nogle erfaringer og noget vidensgrundlag i forhold til det. For frygten er jo netop, at de tager pigerne ud af skolen, sender dem på en muslimsk friskole eller hjemmeunderviser dem, og det vil i hvert fald ikke gavne integrationen i Danmark.

Kl. 11:33

Første næstformand (Leif Lahn Jensen):

Spørgeren.

Kl. 11:33

Mette Thiesen (DF):

Jamen vi kan meget hurtigt blive enige om, at der selvfølgelig ikke er nogen som helst skoler baseret på islamiske værdier, der skal have nogen form for statsligt tilskud. Så ville de jo nok også lukke ned. Vi mener sådan set heller ikke, at folk, som kommer udefra og har den middelalderlige tilgang til tingene, som man jo desværre ser ret mange steder i islam på nogen som helst tænkelig måde skal have offentlig forsørgelse eller være i Danmark. Men det er bare nogle problematikker, som jeg synes strider lidt imod noget af det gode, som ordføreren også siger i sin tale. For det her handler jo grundlæggende set om at sige, at vi har et samfund i Danmark, hvor vi står fast på nogle principper, og det er bl.a., at vi mener, at mænd og kvinder er lige, og det signalerer man altså ikke ved at rende rundt med et hovedtørklæde. Der signalerer man lige præcis det modsatte. Så mener ordføreren ikke rent principielt, at man kunne gøre det her?

Kl. 11:34

Første næstformand (Leif Lahn Jensen):

Ordføreren.

Kl. 11:34

Brigitte Klintskov Jerkel (KF):

Jamen jeg er ikke uenig i, at mænd og kvinder er lige i Danmark, men det er jo bare ikke helt det, det her beslutningsforslag handler om. Som jeg nævnte lige før, mangler vi viden om konsekvenserne af at lave sådan et forbud. Vi mangler ligesom også at vide, hvad virkningen vil være af det her forbud. Hvad vil det komme til at betyde, hvad kan forældrene finde på at gøre i forhold til de her piger, hvis ikke de kan have det her tørklæde på i skolen?

Kl. 11:34

Første næstformand (Leif Lahn Jensen):

Så er der en kort bemærkning fra fru Susie Jessen. Værsgo.

Kl. 11:34

Susie Jessen (DD):

Tak, og tak for en rigtig god tale. Jeg vil også bare lige kvittere, for jeg er glad for Konservatives retning her i udlændingepolitikken. Jeg tror, vi kan få et rigtig godt samarbejde op at køre. Og så vil jeg også bare lige spørge til noget. Der har jo været et lidt lignende forbud i Frankrig, som man godt kan skele til, og der var konsekvensen jo faktisk, at langt størstedelen, jeg tror, det var 550 eller sådan noget af pigerne ud af 800, tog tørklædet af og gik i skole. Så jeg vil egentlig også bare lige kredse lidt omkring det her med, at det er børn, og om vi ikke også har et særligt ansvar for ligesom at skærme dem fra helt bogstaveligt talt at få trukket en religion ned over hovedet på sig fra en helt tidlig alder.

Kl. 11:35

Første næstformand (Leif Lahn Jensen):

Ordføreren.

Kl. 11:35

Brigitte Klintskov Jerkel (KF):

Jo, helt klart. Det er vigtigt. Den næste problemstilling, der så er med det her forslag, er jo, at det nok strider imod konventioner og imod grundloven. Det er jo så den næste problemstilling. For jeg er helt enig. Jeg forstår ganske enkelt ikke nødvendigheden af at give små piger tørklæde på i skole.

Kl. 11:35

Første næstformand (Leif Lahn Jensen):

Så er der en kort bemærkning fra hr. Peter Kofod.

Kl. 11:35

Peter Kofod (DF):

Tak for det. Der var jo engang, hvor Det Konservative Folkeparti faktisk var konservativt, og det parti kunne man jo godt en gang imellem savne at have som fælle her i salen.

Lige præcis Det Konservative Folkeparti har jo en historie på det her felt, nemlig med burkaen, hvor Det Konservative Folkeparti jo meget tydeligt meldte ud – jeg tror såmænd, det er 15 år siden – at det her ville man have gjort noget ved. Det arbejdede man så for. Så var der nogle jurister, der sagde, at grundloven eller internationale forpligtelser stod i vejen, og så var man med på at kæmpe for, at der kom en ny vurdering, og da vejen så var ryddet for det, og man fandt ud af, at man godt kunne gøre det inden for konventionerne, fordi der var andre lande, der gjorde det, eller man godt kunne gøre det inden for Danmarks Riges Grundlov, så sagde Det Konservative Folkeparti: Så er vi med; så er det dét, vi gør.

Så hvis vi nu skræller hensynet til konventioner og grundlov væk og siger, at vi godt kan få det til at gå op i en højere enhed, vil Det Konservative Folkeparti så principielt være for eller imod sådan et forbud?

Kl. 11:36

Første næstformand (Leif Lahn Jensen):

Ordføreren.

Kl. 11:36

Brigitte Klintskov Jerkel (KF):

Det er meget fint forsøgt, hr. Peter Kofod. Nu er det jo bare ikke der, vi er. Vi kan jo arbejde for, at det kan lade sig gøre, men det er jo ikke der, vi er nu. Det strider imod konventionerne, og det strider mod grundloven.

Men vi vil gerne drøfte det, og vi vil gerne gøre et stykke arbejde for, at vi kan få belyst det her yderligere, både i forhold til konventionerne og grundloven, men også i forhold til den virkning, det vil få. For vi skal helst ikke ud i, at pigerne så bliver undervist på muslimske friskoler, eller at de bliver undervist derhjemme. Der er jo lige den problemstilling. Vi skal jo også lige have styr på, hvordan vi inden for den gældende lovgivnings rammer sikrer, at det ikke kommer til at ske

Kl. 11:37

Første næstformand (Leif Lahn Jensen):

Spørgeren.

Kl. 11:37

Peter Kofod (DF):

Jeg vil gerne tage ordføreren på ordet, når ordføreren siger, at man gerne vil undersøge de her ting. Vi kan jo starte med at undersøge, om vi inden for rammerne af den dom, der ligger fra Den Europæiske Menneskerettighedsdomstol, faktisk kan gøre det her for lærere, men ikke for elever. Det er dog et lillebitte skridt på en lang vej. Så kunne man jo bede Justitsministeriet om at lave en ny vurdering af det her. Kunne Det Konservative Folkeparti trods alt være med på det?

Kl. 11:38

Første næstformand (Leif Lahn Jensen):

Ordføreren.

Kl. 11:38

Brigitte Klintskov Jerkel (KF):

Jamen jeg synes, det er fint at få lavet en vurdering af det. Det kan jo kun være med til at belyse området og understøtte vores arbejde her i Folketingssalen.

Kl. 11:38

Første næstformand (Leif Lahn Jensen):

Så siger vi tak til ordføreren. Der er ikke yderligere korte bemærkninger. Og den næste ordfører er fru Rosa Lund fra Enhedslisten.

Kl. 11:38

(Ordfører)

Rosa Lund (EL):

Tak. Jeg vil gerne starte med at afsløre, at vi i Enhedslisten mener det samme om et tørklædeforbud, som vi mente i går, hvor vi også diskuterede det, og som vi mente for en måned siden, hvor vi også diskuterede det. I Enhedslisten er vi af den klare opfattelse, at hverken Folketinget eller regeringen skal blande sig i, hvordan man går klædt. Aldrig nogen sinde, ikke under nogen omstændigheder kan det være Folketingets opgave at beslutte, hvad for noget tøj man må have på eller ikke må have på.

Vi har haft den her debat mange gange, og jeg synes, det er et rigtig ærgerligt udgangspunkt for debatten om, hvordan man stopper negativ social kontrol. For den negative sociale kontrol er et meget, meget alvorligt problem, men jeg synes, det er en lille smule useriøst, at man i den borgerlige lejr ikke kan blive enige om at lave et fælles beslutningsforslag om, hvordan et tørklædeforbud skulle se ud. Altså, det er bare for at sige, at vi også diskuterede det i går; der stod vi også her og diskuterede et tørklædeforbud. Nu gør vi det så igen, og det må man jo selv om i blå blok. Og jeg ved, at man kan beskylde venstrefløjen for det samme, når vi ikke kan blive enige om, præcis hvordan det ene og det andet skal se ud. Men ærlig talt, vi diskuterede det også i går.

Jeg håber ikke, det kommer som nogen overraskelse, at Enhedslisten ikke over natten på magisk vis har ændret holdning. Det har vi ikke. Vi kan ikke støtte det her forslag, for vi støtter ikke, at stater skal blande sig i, hvordan kvinder går klædt. Tak for ordet.

Kl. 11:40

Første næstformand (Leif Lahn Jensen):

Tak. Der er indtil videre en enkelt kort bemærkning. Fru Susie Jessen, værsgo.

Kl. 11:40

Susie Jessen (DD):

Tak. Det, der blev diskuteret i Folketingssalen i går – nu var det min gode kollega hr. Peter Skaarup, som tog den diskussion – var jo et forbud mod tørklæder i offentlige institutioner, så vidt jeg er orienteret. Det her er et forslag om et forbud mod tørklæder for piger i grundskolen. Og lige så vel som jeg er overbevist om, at fru Rosa Lund også mener, at der godt kan blive diskuteret flere forslag på f.eks. klimaområdet, kan man vel også godt diskutere de her ting opdelt efter hinanden, for jeg mener sådan set, at der er en stor forskel på et tørklædeforbud for en sosu og så for et lille barn i 6-årsalderen. Men lad nu det ligge.

Jeg kunne godt tænke mig at stille ordføreren det samme spørgsmål, som jeg har stillet flere i dag, og det vedrører det her med, om vi ikke har et særligt ansvar som politikere i forhold til børnene, for det er jo ikke altid dem, der tager det her valg om at bære et tørklæde; mange af de her små piger er jo blevet påduttet det. Og det er jo at få trukket religionen ned over hovedet på sig fra en helt tidlig alder. Så jeg vil egentlig bare lige have en kommentar til det.

Kl. 11:41

Første næstformand (Leif Lahn Jensen):

Ordføreren.

Kl. 11:41

Rosa Lund (EL):

Ordføreren har selvfølgelig ret i, at ordlyden og målgruppen i det forslag, vi diskuterede i går, var anderledes, men jeg vil bare sige, at for Enhedslisten er der stadig tale om det meget principielle standpunkt, at staten ikke skal blande sig i, hvad for noget tøj kvinder og piger har på. Så er jeg enig i, at selvfølgelig har Folketinget et ansvar, særlig når det kommer til børn, og det er jo der, hvor jeg synes, at vi her på Christiansborg og i Folketinget er gået fuldstændig fejl i kampen mod negativ social kontrol. For i sin iver efter at beskytte de her piger har man jo lavet en masse stramninger i udlændingepolitikken i stedet for faktisk at give de her piger og kvinder og også drenge, som ordføreren fra Moderaterne var inde på, rettigheder.

Jeg tror jo, at hvis man kender sine rettigheder, og hvis man ved, at man bor i et land, hvor man har ret til at tro på, hvad man vil, og gå klædt, som man vil, og at man også som barn har rettigheder i forhold til sine forældre, så har man også bedre muligheder for at bruge dem. Så jeg synes jo, det er den vej, vi skal gå.

Kl. 11:42

Første næstformand (Leif Lahn Jensen):

Spørgeren.

Kl. 11:42

Susie Jessen (DD):

Tak. Men der mener jeg bare, at vi har et helt særligt ansvar for at skærme de her piger, fordi de netop har nogle utrolig voldsomme voksne, som kaster noget ned over hovederne på dem. Og det er jo ikke kun forældrene, men det omgivende samfund og imamerne i moskéerne. Altså, det er alle de her ting, som jeg mener vi har et ansvar for at skærme de her små børn fra, fordi de netop taler imod mange af de der værdier, som jeg ved at ordføreren også har, i forhold til ligestilling. Altså, det her handler jo ikke om drenge, der får tørklæde på; det er jo pigerne. Så hvad har ordføreren at sige til det?

Kl. 11:43

Første næstformand (Leif Lahn Jensen):

Ordføreren.

Kl. 11:43

Rosa Lund (EL):

Igen må jeg sige, at man går lidt galt i byen, hvis det handler om at beskytte de her piger, for vi ved jo fra andre lande, hvor de har haft et tørklædeforbud, at det, der sker, jo ikke er, at så holder de her piger op med at gå med tørklæde; det, der sker, er, at så bliver de her piger taget ud af grundskolen.

Jeg skal jo ikke kunne svare på Danmarksdemokraternes vegne, men når jeg hører på ordføreren, så er det jo ikke det, der er intentionen med forslaget; det er jo ikke, at man så skal tage pigerne ud af grundskolen, men det er det, vi har set der er sket i andre lande, hvor de har det her forbud.

Kl. 11:43

Første næstformand (Leif Lahn Jensen):

Der er ikke yderligere spørgsmål eller bemærkninger, og så siger vi tak til ordføreren. Den næste ordfører er hr. Christian Friis Bach fra Radikale Venstre. Velkommen.

Kl. 11:43

(Ordfører)

Christian Friis Bach (RV):

Da jeg var barn, insisterede min mor på, at jeg skulle have skjorten nede i bukserne, og det var faktisk nogle gange meget svært for mig. Jeg husker en situation, hvor vi var i Fårup Sommerland, hvor man havde de her udendørs trampoliner, og når man hopper i sådan en, har skjorten en tendens til at hoppe op af bukserne. Det arbejdede jeg meget med, og det var traumatisk for mig, men jeg forsøgte at bevare skjorten nede i bukserne, fordi det vigtigt for mit mor. Men da jeg flyttede hjemmefra, gik jeg så ikke med skjorte i ret mange år, og nu går jeg så med skjorte igen.

Alle mennesker er født frie og lige i værdighed og i rettigheder og skal behandles med respekt. Det er den første linje i det radikale principprogram, og den linje er meget vigtig for os. For den betyder, at alle skal have lov til at gå klædt, som de vil, uanset om det er med tørklæde, kalot eller kasket. Men det betyder også, at vi skal understøtte den enkelte til at leve et liv i frihed og lighed i værdighed og i rettigheder, det kan sagtens betyde og betyder ofte, at man skal hjælpe det enkelte barn, at man skal hjælpe den enkelte pige til at leve det liv, som de ønsker. Det kan betyde, at vi skal stå op imod social kontrol, vi skal lave pigenetværk, vi skal sørge for at tale med forældrene, opsøgende arbejde, vi skal hjælpe børn, piger, unge kvinder, alle mennesker til at leve frie og lige i værdighed og i rettigheder. Den kamp vil vi gerne føre i Danmark, og den kamp vil vi gerne føre i verden.

Men den starter dermed også herhjemme, for hvis vi med tvang og kontrol tvinger børn, piger i Danmark til ikke at gå med tørklæde imod deres eget frie ønske, bliver det meget sværere for os at kæmpe for, at alle mennesker i verden får rettigheder og værdighed, religionsfrihed, retten til at være den, de er, retten til at være den, de gerne vil være, retten til at tro på det, de vil, og retten til at klæde sig, som de vil.

Derfor er vi imod det her forslag, for kampen for værdighed og menneskerettigheder starter her, den starter i Danmark. Tak for ordet.

Kl. 11:46

Første næstformand (Leif Lahn Jensen):

Tak. Der er nogle korte bemærkninger, og den første er til fru Mette Thiesen. Værsgo.

Kl. 11:46

Mette Thiesen (DF):

Ja, og min farmor ville gerne have, at jeg havde blusen inde i bukserne, men min mors syntes, det var utrolig grimt, så hun hev den op igen. Det har bare absolut ikke noget som helst med den her debat at gøre, og jeg er bare nødt til at sige, at ordføreren simpelt hen fordummer den her debat med sin helt vanvittige uvidenhed om lige præcis det her område. Hvad er det, der gør, at det Radikale Venstre stadig væk i 2023 ikke har sat sig ordentligt ind i, hvad islam og det muslimske hovedtørklæde står for? Alle andre partier – stort set – ved det godt, for det handler nemlig lige præcis om det, som ordføreren står og taler imod, det handler nemlig om social kontrol. Det muslimske hovedtørklæde handler om at undertrykke kvinder, det handler om, at mænd og kvinder ikke er lige. Hvorfor kan Radikale Venstre stadig væk ikke efter så mange år forstå det? Det er ret basalt.

Kl. 11:47

Første næstformand (Leif Lahn Jensen):

Inden jeg giver ordføreren mulighed for at svare, skal vi lige huske på en god tone over for hinanden herinde. Så er det ordføreren.

Kl. 11:47

Christian Friis Bach (RV):

Tak til formanden. Jeg fortalte min anekdote om skjorten i bukserne, fordi nogle gange er der forældre, der har forventninger til deres børns påklædning, ligesom fru Mette Thiesen nu lige beskrev det med sin egen bluse, som hun så prøvede sit bedste at leve op til. Derfor vil der være piger i Danmark, i verden, der vil være børn i Danmark og i verden, der af respekt for deres forældre ønsker at gå med kalot, med lange krøller, som det praktiseres i visse jødiske samfund, og som jeg har oplevet på mine rejser rundt i verden, eller med tørklæde, fordi der er tradition for det blandt muslimer eller, som jeg fortalte i går, da vi diskuterede det samme forslag, i min farmors indremissionske hjem, og der gik man med tørklæde, når man gik uden for huset. De forventninger kan være svære for børn at leve op til, vi skal hjælpe dem til at bryde fri af det, men det gør vi ikke med tvang, det gør vi ikke med forbud, det gør vi med hjælp, støtte og samtaler.

Kl. 11:48

Første næstformand (Leif Lahn Jensen):

Tak. Spørgeren.

Kl. 11:48

Mette Thiesen (DF):

Jeg vil starte med at sige, at grunden til, at vi står her i dag er, at der er alt for mange politikere, der igennem alt for mange år har insisteret på den gode tone i debatten, i stedet for at løse problemerne. Men ordføreren siger igen nogle ting, som man har prøvet igennem årtier, og det er ikke lykkedes, det er bare ikke lykkedes. Islam skal ingen indflydelse have i Danmark. Det mener vi i Dansk Folkeparti, og det er derfor, at vi netop siger: Vi har en principiel holdning til, at mænd og kvinder er lige, og derfor mener vi, at hovedtørklæde generelt i alle offentlige institutioner skal forbydes. Hvorfor har Radikale Venstre ikke set lyset endnu?

Kl. 11:49

Første næstformand (Leif Lahn Jensen):

Ordføreren.

Kl. 11:49

Christian Friis Bach (RV):

Må jeg opfordre fru Mette Thiesen til at læse § 1 i Verdenserklæringen om Menneskerettigheder. Alle mennesker er frie og lige i værdighed og i rettigheder, og for os er friheden vigtig, friheden til det enkelte menneske, til unge mennesker, børn, unge, kvinder, mænd til at gå klædt, som de vil, være den, de er, og elske den, de elsker. Den frihed vil vi kæmpe for i Danmark og i verden, og derfor er vi imod det her forslag.

Kl. 11:49

Første næstformand (Leif Lahn Jensen):

Så er det fru Susie Jessen. Værsgo.

Kl. 11:49

Susie Jessen (DD):

Tak. Og tak for talen. Jeg har dog brug for lige at få uddybet indledningen lidt. Mener ordføreren helt alvorligt, at det, at ordføreren tager sin skjorte op af bukserne, kan sammenlignes med, at en pige i 6-7-års-alderen får et muslimsk tørklæde på? Og mener ordføreren, at det er lige så nemt for en pige med et muslimsk tørklæde på at kunne tage det af igen, som det var for ordføreren at hive sin skjorte op af bukserne?

Kl. 11:50

Første næstformand (Leif Lahn Jensen):

Ordføreren.

Kl. 11:50

Christian Friis Bach (RV):

Jeg sammenlignede de to ting for at illustrere, at forældre kan have forventninger til deres børns påklædning, som børnene gerne vil leve op til, og som de måske nogle gange føler er lidt bøvlet – det følte jeg med min skjorte, der altid røg op af bukserne bagpå. Men jeg havde den på af respekt for mine forældre og den familietradition, hun kom ud af.

Derfor er min pointe bare, at når man ser en pige med et tørklæde, er det ikke nødvendigvis udtryk for undertrykkelse eller social kontrol. Det kan være pigens ønske om selv at respektere den tradition, hun kommer ud af. Men hvis pigen ønsker at tage tørklædet af, skal vi hjælpe hende med at gøre det. Og jeg erkender, at det for piger i nogle familier, børn af fundamentalistiske islamiske, jødiske, hinduistiske, buddhistiske samfund, hvor påklædningen bliver påtvunget dem, kan være meget svært at bryde ud af det, og det skal vi hjælpe dem med. Men det gør vi ikke med forbud og tvang, for det vil svække vores kamp for netop det, både i Danmark og i verden.

Kl. 11:51

Første næstformand (Leif Lahn Jensen):

Spørgeren.

Kl. 11:51

Susie Jessen (DD):

Ordføreren kom også ind på, at frihed er vigtigt – friheden til at vælge selv. Men noget af det, som vi prøver at få et opgør med med det her beslutningsforslag, er jo netop, at mange af de her piger bliver tvunget til at tage tørklæde på. Det er jo ikke noget, man vælger selv som 6-årig – det er, fordi man er født ind i et patriarkalsk verdensbillede, hvor man har brug for at dække sig til og svøbe sig ind, fordi man er en pige. Altså, kan ordføreren ikke se, at der er behov for at beskytte de her piger?

Kl. 11:52

Første næstformand (Leif Lahn Jensen):

Ordføreren.

Kl. 11:52

Christian Friis Bach (RV):

Jeg valgte jo nok heller ikke selv som 6-årig at gå med skjorte, og jeg valgte heller ikke selv, at den altid skulle være nede i bukserne, også bagpå, når jeg hoppede i trampolin. Men jeg forsøgte at leve op til de forventninger, min mor havde. Og ja, der er i visse familier i Danmark og i verden et alt, alt for hårdt pres på unge mennesker for at være den, de ikke har lyst til at være, og gå med tøj, som de ikke ønsker at gå med. Men skal vi hjælpe dem med det, starter vi ikke med tvang og forbud, så starter vi med at stå fast på, at alle er frie og lige i værdighed og i rettigheder.

Kl. 11:52

Første næstformand (Leif Lahn Jensen):

Så er det hr. Peter Kofod. Værsgo.

Kl. 11:52

Peter Kofod (DF):

Tak for det. Så det parti, Radikale Venstre, der har været allermest begejstret for at underkaste Danmark konventioner, EU, overstatslighed, internationale domstole og uønsket indvandring, er så det parti, hvis ordfører går på talerstolen og taler om rettigheder og frihed. Svar mig på, ordfører, hvad det er for friheder, Radikale Venstre har bidraget med over for det danske folk de sidste mange årtier. Hvad er det for rettigheder, man har givet den almindelige dansker de sidste årtier? For mig føles det ærlig talt, som om Radikale Venstre har været det parti, der har været bannerføreren for at give danskerne både håndfæstning og spændetrøje på, når det kommer til lov og orden, og når det kommer til selv at bestemme, hvem vi lukker ind i vores samfund, hvor det i virkeligheden drejer sig om at begrænse danskernes mulighed for at passe på det, der i tusind år har været vores fædreland. Så hvilke rettigheder og friheder, ordfører, har Radikale Venstre bidraget med?

Kl. 11:53

Første næstformand (Leif Lahn Jensen):

Ordføreren.

Kl. 11:53

Christian Friis Bach (RV):

Nu har man jo desværre meget kort tid fra talerstolen, for listen er lang. Jeg anerkender jo, at ordførerens, hr. Peter Kofods parti er af nyere oprindelse. De Radikale har været i dansk politik siden 1905, og i samtlige principprogrammer siden dengang har vi kæmpet for rettigheder til det enkelte menneske: alt fra ytringsfriheden til religionsfriheden og retten til at kunne forsamle sig og tale frit, retten til at komme i skole og få adgang til sundhedstjenester, retten til at kunne have en bolig, retten til at kunne være præcis den, man er, elske den, man elsker, gå klædt i det, man ønsker. De rettigheder har Radikale Venstre kæmpet for i snart 120 år. Så der er listen lang, og den kamp fortsætter vi, og det gør vi ikke kun i Danmark, men også i verden. Derfor vil vi også undertvinge ethvert forsøg på at begrænse rettighederne her, og det gør det her beslutningsforslag.

Kl. 11:54

Første næstformand (Leif Lahn Jensen):

Spørgeren.

Kl. 11:54

Peter Kofod (DF):

Radikale Venstre gør sit ypperste for at beskytte islamismens muligheder for at sprede sig, og den rettighed, den måtte have over det danske samfund. Men jeg vil egentlig holde fast i ordførerens oprindelige svar, for hvis man kunne skrive kontrafaktisk danmarkshistorie, kunne ordføreren så forestille sig – hvis Dansk Folkeparti havde været skabt i 1905 og Radikale Venstre i 1995 – hvor lykkeligt og godt det her land kunne have været, hvis vi altså havde fået 90 års forspring til Radikale Venstre? Det havde jo været helt fantastisk og underfuldt.

Kl. 11:55

Første næstformand (Leif Lahn Jensen):

Ordføreren.

Kl. 11:55

Christian Friis Bach (RV):

Nu engagerer jeg mig normalt ikke i kontrafaktisk historieskrivning, men jeg har da sådan set en vis forventning om, at hvis Dansk Folkeparti havde haft en lige så lang og glorværdig historie som Radikale Venstre, ville de faktisk måske mene det samme som os.

Kl. 11:55

Første næstformand (Leif Lahn Jensen):

Vi siger tak til ordføreren. Der er ikke flere korte bemærkninger. Så er det fru Mette Thiesen fra Dansk Folkeparti. Velkommen.

Kl. 11:56

(Ordfører)

Mette Thiesen (DF):

I dag behandler vi Danmarksdemokraternes forslag om at forbyde hovedtørklæder for grundskolens elever. Det kan vi i Dansk Folkeparti selvfølgelig godt bakke op om, særlig fordi det ligger i helt naturlig forlængelse af vores eget forslag, B 8, som jo netop indeholdt et reelt forbud mod at bære det islamiske hovedtørklæde for alle i grundskolen, altså både elever og ansatte.

Det var et forslag, som Danmarksdemokraterne i øvrigt desværre ikke bakkede op om, fordi Danmarksdemokraternes tilsyneladende insisterer på islamiske kvinders ret til at være på passiv forsørgelse frem for at smide tørklædet og passe et arbejde. Det er en holdning, der i øvrigt ligger i naturlig forlængelse af den samme holdning, som Venstre har: Bare de er i arbejde, er alt godt. Der er vi jo heldigvis en del, der ved bedre. Nej, det er det ikke. For med det islamiske tørklæde opdeler man nemlig piger i rene, ærbare og rettroende, altså dem med tørklædet, og i de urene, altså de piger, der ikke bærer tørklædet.

Denne baggrund for at bære tørklædet kan vi selvfølgelig ikke acceptere i de danske skoler. Det her er ikke Mellemøsten; det er Danmark, hvor vi netop hylder lighed mellem kønnene. Drenge i den islamiske tro har jo ikke samme restriktive måder at klæde sig på. For ærbarhed og familiens ære ligger hos pigerne. Drengene kan te og opføre sig mere eller mindre, som de selv ønsker, og de kan klæde sig, som de vil, bare de dækker sig fra navlen og ned til knæet. Det er ren forskelsbehandling, og det kan vi selvfølgelig ikke støtte i de danske skoler.

Jeg har endnu til gode at møde en skolelærer – jeg har mødt en del; jeg er selv skolelærer – der kan forklare og dermed også forsvare, hvorfor det er i orden, at Aisha skal bære tørklæde, fordi hun selv eller gennem sine forældre og det omkring hende selvbestaltede shariapoliti underkaster sig islams meget strikse regler, jævnfør sura 33, vers 59, hvori der tydeligt står, og nu citerer jeg:

»Profet! Sig til dine hustruer og dine døtre og til de troendes kvinder, at de skal trække noget af deres overklædning ned over sig. Således vil de lettest blive genkendt og ikke blive forulempet. Gud er tilgivende og barmhjertig.«

Det, der sådan set er det absurde ved dette forslag, som jo kun handler om eleverne, er, at man beder en islamisk tildækket lærer om at forklare en islamisk pige, ja faktisk hele klassen, hvorfor pigen ikke må bære det selv samme tørklæde, som den islamiske rollemodel bærer. For det er jo det, man er, når man er skolelærer; man er rollemodel over for børnene.

Skal hun så stå og forklare, at Aisha er ærbar, og at det er Anna ikke; at Aisha måske gør det for ikke at blive forulempet, og at Anna måske bliver forulempet, fordi hun ikke bærer tørklæde, og at Muhammed forulemper piger, der ikke bærer tørklædet, og holder sig fra dem, som er tildækket? Hvordan skal den her debat foregå? Det er så den selv samme rollemodel, som skal bede børnene om ikke at bære kasket, solbriller eller Anders And-masker i undervisningen, ikke at bruge mobiltelefon, ikke at have fødderne oppe på bordet, hvilket jo dybest set alt sammen blot er et spørgsmål om god opdragelse. Samtidig skal børnene acceptere, at læreren gerne må bære et islamisk symbol på underkastelse, altså at man så tydeligt bærer religion, en politisk ideologi, ind i skolen og lever efter en særlig religion, som opdeler folk i rene og urene.

Hele den her diskussion om det islamiske tørklæde er efterhånden ved at være et så eklatant absurdteater, at jeg faktisk snart ikke ved, om jeg skal grine eller græde. For det signalerer og betyder noget helt forkert, og det er altså med til at ødelægge Danmark. Jamen er det ikke bare et gram stof? vil de naive indvende. Nej, gid det var. Tørklædet er så meget andet, og det er så meget mere alvorligt end det. Tørklædet er noget, som vi skal have forbudt, ikke bare i grundskolen, men i alle offentlige institutioner og for alle ansatte. Tak for ordet.

Kl. 12:00

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Så går vi videre til ordføreren for forslagsstillerne, fru Susie Jessen, Danmarksdemokraterne.

Kl. 12:00

(Ordfører for forslagsstillerne)

Susie Jessen (DD):

Tak for ordet og for mange gode taler i dag. Der har været gentagelser, for det her emne har været oppe i forskellige afskygninger, men det er jo også et vigtigt emne, så det synes jeg rent faktisk ikke gør så meget. Jeg er som medlem af Danmarksdemokraterne og også som ligestillingsordfører glad for, at vi diskuterer tørklæder her i Folketingssalen. Da den tidligere udlændingeminister Mattias Tesfaye blev interviewet, i forbindelse med at Kommissionen for den glemte kvindekamp blev nedsat i starten af 2022, blev han spurgt til netop tørklæder båret af små piger. Han sagde til Politiken, og jeg citerer:

»... jeg siger bare, at små piger er ikke seksuelle væsner, der skal beskyttes mod det modsatte køn.«

Samtidig afviste han, at man kan sammenligne tørklædet med andre ting, f.eks. croptops eller mavebluser, som det jo hed, dengang jeg gik med dem i 1990'erne. Og det har han fuldstændig ret i. Jeg er faktisk i chok over – eller det er jeg måske ikke; det var måske, hvad man kunne forvente – at der sidder en radikal ordfører i dag og sammenligner det at tage et tørklæde på med at hive en skjorte op af eller ned i bukserne. Det siger altså utrolig meget.

Man kan i øvrigt ikke sammenligne de ligestillingsproblemer, som vi etniske danskere har, med den massive grad af social kontrol, som piger i indvandrerkredse udsættes for hver eneste dag af deres fædre, af deres brødre og af naboerne i ghettoen og måske faktisk også af deres mødre og af imamerne nede i moskéen. For nogle piger kan ikke gå nogen steder uden at blive overvåget og vurderet. I Danmarksdemokraterne mener vi, at der er brug for handling for at komme den sociale kontrol til livs, og alt imens andre partier måske har lidt for travlt med at tælle antallet af mænd og kvinder op på billederne i Folketinget eller tale om måltal for kvindelige bestyrelsesmedlemmer – måske sat lidt på spidsen elitens ligestillingsproblemer – så synes jeg, at vi er nødt til at få diskuteret de udfordringer, som små piger har i muslimske kredse.

Et af de mange problemer med fanatisk islam er kvindesynet, altså kvinders status som underdanige i forhold til mænd, som nogle, der skal tildække sig for ikke at friste mænd, for at leve op til et religiøst krav og en forventning fra det parallelsamfund, de lever i. Roya Moore, der sad i Kommissionen for den glemte kvindekamp, skrev en kronik i Fyns Amts Avis i december om politikere og meningsdannere, der bruger den her debat til at insistere på pigernes såkaldte frihed til selv at tilvælge tørklædet – og det er også noget, vi har hørt i dag:

»Det er ikke frihed at vælge en tildækning, som er dikteret religiøst og sker for at tage hensyn til familien. Det er stadig tvang, selvom tørklædet tages på af hensyn til andre.«

Når vi taler om børn, har vi et særligt ansvar for at skåne dem og sikre, at de alle har de samme rettigheder. Er tørklædet båret af små piger så anderledes end andre religiøse symboler? Og kan vi med den argumentation i hånden teste og udfordre konventionerne og føre dem i en anden retning? Det mener jeg faktisk godt vi kan, for tørklædet er kvindeundertrykkende. Det er et symbol, der trækkes ned over små piger, uden at de har et reelt valg. De er med deres køn født ind i en kasse af undertrykkelse, hvor de dag efter dag skal kigge sig selv i spejlet og blive mindet om, at de ikke må friste nogen, og at de derfor skal dække sig til. Helt ærligt, er det en vej, vi ønsker at gå i Danmark?

Jeg har ærlig talt måske aldrig rigtig haft den store fidus til Socialdemokratiets påståede stramme udlændingepolitik. På trods af at jeg altid haft en fornemmelse af, at det her handlede lidt mere om vælgervandringer og ikke så meget om at bære udlændingepolitikken i hjertet, var jeg faktisk oprigtig glad, da den tidligere socialdemokratiske regering satte arbejdet med Kommissionen for den glemte kvindekamp i gang. Her er faktisk tale om en relevant kommission, det vil jeg lige påpege. Derfor er det dybt skuffende, at Socialdemokratiet har skrinlagt den her kommission. For delanbefalingerne var så gode, og kommissionen var kun kommet et lille skridt hen ad vejen.

Den glemte kvindekamp er blevet glemt, men det her forslag, som vi står med i dag, nemlig forslaget fra kommissionen, som fik mest opmærksomhed, er en direkte vej til at hjælpe små piger til fra barnsben at bryde ud af dybt skadelige strukturer, der eksisterer inden for fanatisk islam. Det er en direkte vej til at sikre, at de den første del af deres liv ikke bliver set som et tørklæde, men som en pige.

Regeringen lægger i sit regeringsgrundlag op til et gennemsyn af de internationale konventioner, hvor en ambassadør udpeges til at undersøge, om konventionerne kan udfordres og tolkes anderledes. Det er der i den grad behov for. De fleste af os kan jo godt se, at konventionerne i dag beskytter de forkerte, de kriminelle, som vi vil udvise, og i det her tilfælde drejer det sig om piger, som vi vil frigøre fra en meget formørket religiøs kontrol. Nogle siger, at det her forslag ikke kan lade sig gøre på grund af Den Europæiske Menneskerettighedskonvention. Professor i forvaltningsret Jens Elo Rytter har peget på, at man skal kunne argumentere for, at tørklædet er anderledes end andre religiøse symboler, hvis det skal gennemføres – altså for, at det er kvindeundertrykkende, og det synes jeg helt ærligt at vi skal have testet af for pigernes skyld.

Kl. 12:06

Her på Slotsholmen møder man mennesker, der ellers ikke normalt har nogen problemer med at tale ligestilling ind i snart sagt alt, som ikke vil hjælpe med at gøre noget helt konkret ved den nok største udfordring på ligestillingsområdet, som vi har i Danmark: social kontrol af piger i muslimske miljøer. Jeg spurgte den socialdemokratiske ligestillingsordfører, hvad hendes bud var på, hvad det største ligestillingsproblem i Danmark var, da vi behandlede den her ligestillingsredegørelse nede i salen for noget tid siden, og hun nævnte ikke engang det her. Altså, det er bare så tankevækkende. Det er brandærgerligt for ligestillingen.

I Danmarksdemokraterne kommer vi til at følge problemerne med social kontrol i minoritetsetniske miljøer utrolig tæt, og jeg håber, der vil blive gjort mere i den her periode. For når svar fra medborgerskabsundersøgelsen viser, at 34 pct. af kvinder med oprindelse i et muslimsk land ikke vil have, at deres børn bliver gift med en person med en anden religion, så har vi et problem. Når halvdelen af de plus 30-årige med oprindelse i MENAPT-lande ikke synes, det er i orden, at deres datter har sex før ægteskabet, så har vi også et problem. Og når piger helt ned til 6-7-årsalderen kan ses i gadebilledet med tørklæde på – bare hvis man tager en tur til det ydre Nørrebro – så har vi altså også bare et alvorligt problem.

Jeg kan fra de der ture med bus 5A – jeg tror, den hedder 5C nu – huske de der små piger med tørklæde, og jeg brød mig simpelt hen ikke om det. Det er bare så forkert, og vi kan gøre noget ved det her. Vi kan skabe en bedre fremtid for de her piger, en fremtid, hvor de er mere frigjorte, hvor de har et åndehul i grundskolen. Vi skal bare turde. Tak for ordet.

Kl. 12:08

Første næstformand (Leif Lahn Jensen):

Tak. Der er en række korte bemærkninger. Den første er fra fru Mette Thiesen. Værsgo.

Kl. 12:08

Mette Thiesen (DF):

Tusind tak. Jeg kunne egentlig godt tænke mig at høre ordføreren, hvorfor Danmarksdemokraterne ikke vil forbyde det kvindeundertrykkende tørklæde i grundskolerne.

Kl. 12:08

Første næstformand (Leif Lahn Jensen):

Ordføreren.

Kl. 12:08

Susie Jessen (DD):

Det forslag, som vi behandler i dag, er et forslag om at forbyde tørklædet for eleverne i grundskolen. Vi mener, at når man taler om pigerne, handler det om noget helt specifikt, fordi vi snakker om børn. Det er helt små børn, som fra barnsben bliver fuldstændig indoktrineret og tvunget til at tage et tørklæde på. Derfor synes vi, det er vigtigt at følge kommissionens anbefalinger og komme med et helt konkret forbud, det beskytter de små piger.

Når vi så taler om et generelt forbud mod, at ansatte bærer tørklæde – også offentligt ansatte, som jeg kan forstå blev taget op i salen i går – så åbner det for nogle andre problemstillinger. Jeg bryder mig virkelig ikke om tanken om, at der er nogle, der på grund af deres mænd bliver parkeret oppe i en lejlighed på femte sal, fordi de ikke må tage et arbejde, når de tager tørklædet af. Så der er flere ting i det, men jeg er glad for, at Dansk Folkeparti bakker op om vores beslutningsforslag i dag.

Kl. 12:09

Første næstformand (Leif Lahn Jensen):

Spørgeren.

Kl. 12:09

Mette Thiesen (DF):

Der er jo flere ting, som simpelt hen ikke giver nogen som helst mening i forhold til ordførerens argumentation. Den ene ting er, hvordan ordføreren vil have at en islamisk klædt lærer skal kunne fortælle en pige, at det her er forkert. Det hænger ikke sammen. I øvrigt ville det faktisk være mindre indgribende at indføre, at de ansatte ikke måtte gå med det, end at børnene ikke må det, men i Dansk Folkeparti mener vi sådan set, at vi skal beskytte alle.

Så er der en anden ting, og jeg ved godt, at ordføreren kom med en underlig argumentation i forhold til de her kvinder. Altså, kvinder, der ikke gider arbejde, og som ikke tilpasser sig Danmark, skal da slet ikke være her. Der skal da ikke være nogen udlændinge, der er på offentlig forsørgelse i Danmark. Mener Danmarksdemokraterne det?

Kl. 12:10

Første næstformand (Leif Lahn Jensen):

Tak. Ordføreren.

Kl. 12:10

Susie Jessen (DD):

Tak. Jeg er fuldstændig enig med Mette Thiesen i alt, hvad tørklædet symboliserer. Jeg kan ikke lide tørklæder, og jeg ville ikke bryde mig om at se en lærer med et tørklæde på. Men vi synes, at vi har et større ansvar for at beskytte de små piger, fordi det er helt reel social kontrol helt fra barnsben. Der mener vi bare, det er vigtigt nu at have et fokus på det, altså have et fokus på, hvordan vi hjælper små piger, som er fra 6-7-årsalderen. Der må jeg sige, at jeg bliver rigtig provokeret af at se tørklæder, men at jeg bliver mest provokeret af at se dem på helt små børn.

Kl. 12:10

Første næstformand (Leif Lahn Jensen):

Så er det hr. Peter Kofod.

Kl. 12:10

Peter Kofod (DF):

Tak for det. Jeg forstår ikke, hvorfor Danmarksdemokraterne og Inger Støjberg insisterer på at forsvare, at skolelærere i det her land i timerne – som autoritetssymboler og rollemodeller – har en ret til at have tørklæde på. For det er jo det, man gør med det her forslag. For der adresserer man ikke det spørgsmål. Man forsvarer deres ret til at bære det islamiske hovedtørklæde i timerne på lige fod med Radikale Venstre. Altså, der er jo ikke nogen forskel på det her punkt. For der forsvarer man en rettighed, og så kan man have alle mulige mavefornemmelser, men det er jo det, man gør. For Danmarksdemokraterne vil ikke sætte ind over for de her tørklæder på lærerne, og det forstår jeg ikke. Hvorfor, ordfører, insisterer I på det?

Kl. 12:11

Første næstformand (Leif Lahn Jensen):

Ordføreren.

Kl. 12:11

Susie Jessen (DD):

Jamen det er lidt vildt at stå her og blive sammenlignet med De Radikale. Jeg tror måske også, De Radikale vil have det lidt stramt med at blive sammenlignet med Danmarksdemokraterne. Det må jeg sige. Altså, prøv lige at høre, helt ærligt: Det handler i det her forslag  om at beskytte pigerne, og jeg tror da også, at Dansk Folkepartis ordfører må give mig ret i, at det er utrolig provokerende at se de her helt små piger med tørklæde på. Altså, det provokerer mig mere, fordi man der ved, at der er tale om social kontrol, og at det er noget, de er blevet tvunget til af deres forældre. Og med hensyn til et forbud mod tørklæder hos ansatte, ansatte i offentlige institutioner, vil jeg altså også bare sige, at det fører nogle udfordringer med sig.

Der er i øjeblikket utrolig mange sosu'er med tørklæde på, og der er utrolig mange sygeplejersker med tørklæde på, og vi mangler dem faktisk. Det må jeg indrømme. Vi mangler dem. Da jeg sad på fødeafdelingen, var jeg da faktisk glad for, at jeg fik den hjælp. Det må jeg sige. Altså, det er bare sådan, det er, og det er måske en forskel på Danmarksdemokraterne og Dansk Folkeparti.

Kl. 12:12

Første næstformand (Leif Lahn Jensen):

Spørgeren.

Kl. 12:12

Peter Kofod (DF):

Altså, jeg mener ikke, vi mangler islamiske tørklæder i offentlige institutioner rundtomkring i Danmark, uanset om det er sosu'er på vores sygehuse eller det er i skolerne. Det mener jeg simpelt hen ikke, men det er måske også bare forskellen på os i Dansk Folkeparti og Danmarksdemokraterne, De Radikale og andre. For sagen er jo, at man mener det samme.

Vi fremsatte et forslag, hvor vi ville forbyde det her i skolerne, og I stemte sammen med Radikale Venstre imod. Jeg forstår ikke, hvorfor man insisterer på at forsvare den her rettighed. For jeg synes da, det er forkert, at vi tillader det her, uanset om det drejer sig om børnene i skolerne eller det drejer sig om de voksne i skolerne. Vi vil bremse det her.

Kl. 12:13

Første næstformand (Leif Lahn Jensen):

Ordføreren.

Kl. 12:13

Susie Jessen (DD):

Men simpelt hen at hive samtlige kvinder, indvandrerkvinder, væk fra arbejdsmarkedet og placere dem i en lejlighed på passiv forsørgelse i stedet giver jo heller ikke nogen mening. Jeg synes rent faktisk, den allerallerbedste vej til integration er ved at få et arbejde og komme ud og bidrage til det danske samfund. Der vil jeg bare sige, at jeg hellere vil se en sosu med tørklæde på, end at jeg vil se hende parkeret på passiv forsørgelse oppe i Vollsmose.

I forhold til det her med at være enig med De Radikale ved ordføreren godt, at vi ikke er det. Det er heller ikke os, der er gået med til finansloven med Radikale Venstre.

Kl. 12:13

Første næstformand (Leif Lahn Jensen):

Så er det hr. Mohammad Rona. Værsgo.

Kl. 12:13

Mohammad Rona (M):

Tak for det, og tak for talen. Det er dejligt at se, at Danmarksdemokraterne faktisk er på den rigtige side af konventionerne nu. Det har vi jo sådan set fået bekræftet i dag. Så det er jo godt.

Kan man forvente, at der kommer et beslutningsforslag fra Danmarksdemokraterne, hvor man så holder sig inden for grundloven og konventionerne omkring tørklædet?

Kl. 12:14

Første næstformand (Leif Lahn Jensen):

Ordføreren.

Kl. 12:14

Susie Jessen (DD):

Altså, jeg er ikke helt med. Vi har lavet det her beslutningsforslag, og der er jo nogle bevægelsesmuligheder, både inden for grundloven og inden for konventionerne, og der mener vi, at det er vigtigt at få tryktestet de her konventioner og også i forhold til grundloven. Jeg er jo nyvalgt, og jeg har siddet og læst den her lille bog, vi alle sammen har fået udleveret, og der tror jeg faktisk slet ikke engang, at et forslag kan komme i Folketingssalen, hvis det er imod grundloven. Det er jeg faktisk lidt usikker på.

Men der er jo professorer i forvaltningsret, der siger de her ting med, at hvis det er sådan, at man skal gå den vej, så handler det om, at man skal se det som et mere kvindeundertrykkende symbol og ikke som et religiøst symbol generelt. Så jeg mener, der er forskellige veje at gå i forhold til det her spørgsmål, og det synes jeg simpelt hen skal testes af. Det er også derfor, jeg i debatten i dag har henvist til regeringsgrundlaget, der netop også lægger op til at trykteste konventionerne, og det synes jeg simpelt hen vi skal tage alvorligt og gøre og ikke bare lade det være noget, der står som en sætning i et regeringsgrundlag.

Kl. 12:15

Første næstformand (Leif Lahn Jensen):

Spørgeren.

Kl. 12:15

Mohammad Rona (M):

Tak. Ja, der er jo forskel på at trykteste og – hvad kan man sige – at overtræde. Og man kan jo faktisk sige, at det i den her lille bog – grundloven – er § 70, jeg henviser til, og det var også det, jeg sagde i min tale.

Nu prøver jeg lige igen. Kan vi forvente at se et forslag, som så holder sig inden for § 70? Det synes jeg er ret konkret.

Kl. 12:15

Første næstformand (Leif Lahn Jensen):

Ordføreren.

Kl. 12:15

Susie Jessen (DD):

Jamen spørgsmålet er ikke, om det også gør det. Det er jo det, vi skal have testet af, og der synes jeg da, det er interessant at få nogle andre øjne på, om det her ikke kan holde sig inden for det. Vi havde jo dengang den samme diskussion i forhold til et forbud mod burka og niqab, som også blev skudt ned til at starte med, fordi man sagde, at det ikke overholdt grundloven.

Så man må jo kunne finde nogle forskellige manøvremuligheder her, så det rent faktisk kan lade sig gøre. Og der vil jeg jo også bare lige henvise til, at det mente Socialdemokratiet også i valgkampen.

Kl. 12:16

Første næstformand (Leif Lahn Jensen):

Så er det hr. Kasper Sand Kjær.

Kl. 12:16

Kasper Sand Kjær (S):

Tak for det. Og tak for talen. Jeg tror, at ordføreren fik sagt, og nu citerer jeg bare: Nogle siger, at det ikke kan lade sig gøre. Men disse nogle er jo Justitsministeriet. Altså, det er Justitsministeriet i Danmark, der vurderer, at det forslag, som fru Susie Jessen er medforslagsstiller af, er i strid med både Danmarks grundlov og Danmarks internationale forpligtigelser. Det var de to andre forslag om tørklædeforbud i forskellige former, vi har behandlet igennem de sidste par måneder, også, og der var Danmarksdemokraterne sådan set med på at afvise de beslutningsforslag, fordi vi skulle holde os inden for Danmarks internationale forpligtelser og grundloven. Og nu fremsætter man så selv et forslag, der strider mod grundloven og Danmarks internationale forpligtelser, og indtager et andet synspunkt, end man gjorde i de to andre diskussioner om tørklædeforbud.

Så jeg er grundlæggende forvirret: Ønsker Danmarksdemokraterne at holde sig inden for grundlovens rammer, eller ønsker Danmarksdemokraterne ikke at holde sig inden for grundlovens rammer?

Kl. 12:17

Første næstformand (Leif Lahn Jensen):

Ordføreren.

Kl. 12:17

Susie Jessen (DD):

I forhold til det beslutningsforslag, som Dansk Folkeparti kom med i slutningen af februar, stod jeg selv heroppe som ordfører, og der var vores argument faktisk det her med, at det også handlede om ansatte og ikke kun om børnene. Og det er derfor, jeg synes, at der er en stor forskel på de to beslutningsforslag.

Når det så er sagt, synes jeg, at der er en generel tendens til her i Folketingssalen, og det så vi også med burka- og niqabforbuddet, at man bare siger: Det kan ikke lade sig gøre. Men jeg synes, det er vigtigt at få det her tryktestet, altså at få det testet af. Og det må jo også være derfor, at regeringen selv i sit regeringsgrundlag lægger op til at få gennemgået bl.a. konventionerne, altså for at se, om de bliver fortolket på en forkert måde og i virkeligheden beskytter de forkerte mennesker.

Kl. 12:17

Første næstformand (Leif Lahn Jensen):

Spørgeren.

Kl. 12:17

Kasper Sand Kjær (S):

[Lydudfald] ... når der er lidt mange partier derovre, men jeg havde egentlig forstået det sådan, at Danmarksdemokraterne ville adskille sig fra de andre partier ved faktisk at være et parti, som var så ansvarligt, at man ville holde sig inden for grundloven og Danmarks internationale forpligtelser. Men det er, som jeg forstår ordføreren nu, så alligevel ikke en rettesnor; det handler i stedet for lige præcis om, hvilke grupper der og hvilke grupper der ikke er inden for stregen af et tørklædeforbud, som jo så uanset hvad ville være i strid med både grundloven og Danmarks internationale forpligtelser.

Kl. 12:18

Første næstformand (Leif Lahn Jensen):

Ordføreren.

Kl. 12:18

Susie Jessen (DD):

Undskyld mig, men det her virker lidt komisk, fordi netop Socialdemokratiet i valgkampen stod og syntes, at det her var super spændende og da et godt forslag, som vi måske godt kunne arbejde videre med, og sådan noget. Der er ikke noget, der har ændret sig i forhold til hverken grundlov eller konventioner siden folketingsvalget, og nu står Socialdemokratiet og hegler det igennem her efter et valg, hvor folk sjovt nok har sat deres kryds. Altså, det synes jeg godt nok er lidt pinligt på vælgernes vegne; det vil jeg nok sige.

Kl. 12:19

Første næstformand (Leif Lahn Jensen):

Så er den næste hr. Mikkel Bjørn. Værsgo.

Kl. 12:19

Mikkel Bjørn (DF):

Tak for det. Ordføreren for Danmarksdemokraterne siger, at vi har brug for kvinder med tørklæde i vores offentlige institutioner, og også, at ordføreren hellere ser, at der er tørklædekvinder i vores offentlige institutioner, end at de sidder på passiv forsørgelse ude i Vollsmose. Jamen hvis de insisterer på at sidde på passiv forsørgelse ude i Vollsmose, så burde de jo slet ikke have været her. Altså, så skal de jo ikke sidde på passiv forsørgelse ude i Vollsmose; så skal de jo rejse hjem. Så der må jeg sige, at jeg bliver en lille smule forvirret, i forhold til hvor Danmarksdemokraterne egentlig står. Altså, skal de her kvinder overhovedet være her, hvis de insisterer på at sidde på passiv forsørgelse og ikke vil tage tørklædet af?

Så vil jeg afslutningsvis spørge: Er Danmarksdemokraterne enige med Dansk Folkeparti i, at islam foruden at være en religion også er en politisk ideologi?

Kl. 12:19

Første næstformand (Leif Lahn Jensen):

Ordføreren.

Kl. 12:19

Susie Jessen (DD):

Det første kan jeg svare helt klart ja til, altså at der er grene af islam, som er en politisk ideologi, og som kan være meget, meget farlige. Det er jeg fuldstændig enig i.

I forhold til det andet vil jeg sige, at jeg ikke kan lide at se tørklæder på hverken sygeplejersker, sosu'er, lærere eller nogen som helst andre i det her samfund. Jeg ville helst have, at jeg var det fuldstændig foruden, men når det så er sagt, ved jeg også, at der altså sidder kvinder med deres mænd nede i jobcentrene, hvor det er manden, der dikterer, hvad for nogle jobs hun gerne må tage. Hvordan tror ordføreren, at den mand ville reagere på, at hans kone ikke mere kunne få lov at have et tørklæde på? Det ville ende med, at den kvinde sad i sin lejlighed derhjemme.

Jeg vil sige til ordføreren, at det her simpelt hen handler om, at jeg synes, at den bedste vej til integration, den bedste vej til at få smidt det tørklæde, er, at man kommer ud i det danske samfund og bidrager og omgiver sig med folk som dig og mig, som kan se, at det her er den forkerte vej at gå.

Kl. 12:20

Første næstformand (Leif Lahn Jensen):

Spørgeren.

Kl. 12:20

Mikkel Bjørn (DF):

De mennesker, der insisterer på det, skal slet ikke være her. De skal slet ikke være her. Og så vil jeg sige til ordføreren, at hvis jeg insisterede på som uddannet skolelærer at møde på arbejde med en T-shirt, hvor der stod Dansk Folkeparti og noget med at lukke grænsen, så tror jeg ret hurtigt, jeg ville få at vide, at den T-shirt skulle jeg tage af. Hvorfor beder vi ikke de her ansatte, som bærer rundt på tydelige politiske manifestationer i deres arbejde som skolelærer, sygeplejerske eller noget andet, om at tage det symbol af?

Kl. 12:21

Første næstformand (Leif Lahn Jensen):

Ordføreren.

Kl. 12:21

Susie Jessen (DD):

Jeg er fuldstændig enig i, at tørklædet er noget skidt. Hvad angår det der med T-shirts og sådan noget, tror jeg da også, at der måske er flere, der har været vidne til at se lærere med kommunistiske T-shirts på og sådan noget. Det har de måske fået lov til nogle steder.

Bare helt grundlæggende vil jeg bare sige, at det her ikke er nogen kamp mellem Dansk Folkeparti og Danmarksdemokraterne, for vi er enige om, at tørklædet er noget skidt. Hvilke veje der fører frem til, at man ser færre kvinder med tørklæde i det danske samfund, er vi måske lidt uenige om, for jeg mener ikke, at vejen at gå er det der med at parkere dem oppe i en lejlighed på offentlig forsørgelse.

Kl. 12:21

Første næstformand (Leif Lahn Jensen):

Så er det hr. Nick Zimmermann.

Kl. 12:21

Nick Zimmermann (DF):

Det er jo helt vildt at høre Danmarksdemokraterne forsvare islam og forsvare tørklædet. Hvorfor vil man ikke være med til at forbyde det i folkeskolerne, på hospitalerne, i hjemmeplejen, alle mulige andre steder? Danmarksdemokraterne har jo slået sig op på at være et strammerparti. Men det her beviser måske, at man i virkeligheden er nogle slappere.

Kl. 12:22

Første næstformand (Leif Lahn Jensen):

Ordføreren.

Kl. 12:22

Susie Jessen (DD):

Jeg vil gerne lige undskylde for, at jeg kom til at grine. Der må man ikke her i Folketingssalen. Men jeg synes, det er lidt komisk at stå og sige, at Danmarksdemokraterne er et slapperparti, med den formand, jeg har, og at vi står her i salen i dag med et forslag om et forbud mod islamiske tørklæder i grundskolen. Og så er Dansk Folkepartis kommentar til det, at vi er nogle slappere. Det er måske lidt mærkeligt.

Kl. 12:22

Første næstformand (Leif Lahn Jensen):

Spørgeren.

Kl. 12:22

Nick Zimmermann (DF):

Apropos formand, så sikke da en opbakning ordføreren har i salen i dag fra sit parti. Det er da i hvert fald bemærkelsesværdigt. Det jeg sådan set finder meget interessant ved ordførerens tale, er det forsvar, der er for at lade nogle bestemte grupper bære deres tørklæde. I Dansk Folkeparti ønsker vi ikke tørklædet repræsenteret i det offentlige overhovedet, og det har jeg meget svært ved at forstå hvorfor Danmarksdemokraterne gør. Det synes jeg virkelig ordføreren skylder danskerne et svar på.

Kl. 12:23

Første næstformand (Leif Lahn Jensen):

Ordføreren.

Kl. 12:23

Susie Jessen (DD):

Der kan jeg kun gentage noget af det, jeg har sagt tidligere i den her debat, at vi bare også må være ærlige og konstatere, at der ligger meget social kontrol, også af de voksne kvinder, i forhold til det her med at gå ud og få et arbejde. Hvad må de tage? Hvad må de ikke tage? Hvordan skal de gå klædt, når de kommer ud i det danske samfund? Og jeg synes bare, at noget af det allerværste, vi kan se, er kvinder, som ikke får lov til noget som helst og sidder oppe i lejlighederne i ghettoerne. Ahmed Akkari har beskrevet det meget levende i sin bog »Min afsked med islamismen«.

Kl. 12:23

Første næstformand (Leif Lahn Jensen):

Der ikke flere bemærkninger. Vi siger tak til ordføreren.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Udlændinge- og Integrationsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

12) Forespørgsel nr. F 4:

Forespørgsel til udlændinge- og integrationsministeren:

Vil ministeren redegøre for regeringens planer om at asylbehandle asylansøgerne i Rwanda eller et andet land uden for Europa?

Af Pia Kjærsgaard (DF), Alex Ahrendtsen (DF), Mikkel Bjørn (DF), Peter Kofod (DF), Morten Messerschmidt (DF), Mette Thiesen (DF) og Nick Zimmermann (DF).

(Anmeldelse 14.03.2023. Fremme 16.03.2023).

Kl. 12:23

Første næstformand (Leif Lahn Jensen):

Jeg gør opmærksom på, at afstemningen om eventuelle forslag til vedtagelse udsættes til tirsdag den 9. maj 2023.

Vi skal nu i gang med en forespørgselsdebat, og det indebærer, at ordførerne skal logge sig af på deres normale pladser og derefter rykke frem på de forreste rækker og logge sig ind. Vi holder derfor en kort pause.

Mødet er udsat. (Kl. 12:24).

Kl. 12:26

Første næstformand (Leif Lahn Jensen):

Så ser det ud til, at vi er klar. Tak til de gode folk, der hjælper os med det. Tusind tak for hjælpen. Og nu går vi så til begrundelsen, og ordføreren for forespørgerne, hr. Mikkel Bjørn fra Dansk Folkeparti, vil begrunde forespørgslen fra talerstolen.

Kl. 12:26

Begrundelse

(Ordfører for forespørgerne)

Mikkel Bjørn (DF):

Vi har indkaldt til den her forespørgsel, fordi vi længe fra skiftende regeringer og efterhånden også mange partier har hørt, at man vil føre en stram udlændingepolitik. Der er mange forskellige bud på, hvad en stram udlændingepolitik er, hvilket der åbenlyst er stor uenighed om, men det lyder så godt at sige: Vi går ind for en stram udlændingepolitik. Og de fleste partier har også fundet ud af, at siger de det, er de i sync med rigtig mange danskere, som er lede og kede af den udvikling, indvandringen bibringer dem i deres hverdag og ikke mindst også den fremtid, som de ser ind i.

Et af de nyeste skud på stammen om en stram udlændingepolitik, er, at vi skal asylbehandle i udlandet. Altså, kommer man her til landet, bliver man fluks transporteret til et asylbehandlingscenter i udlandet, hvor man skal være, mens ens sag behandles. Tanken bag det er, at det ikke skal kunne betale sig at komme her til landet og ad den vej forblive her for evigt. Får man afslag, mens man er i det asylcenter i udlandet, slipper vi også for bagefter at skulle bøvle med ikke at kunne sende dem ud af landet. Derfor så støtter vi i Dansk Folkeparti selvfølgelig op om idéen om et sådant center.

Men det store spørgsmål er jo så: Hvad er konkret regeringens planer for et sådant center? Hvor langt er regeringen med det? For planerne blev igangsat af den tidligere socialdemokratiske regering, og siden hen har der været valg, hvor regeringen er blevet udvidet med bl.a. Venstre og Moderaterne, så er der egentlig enighed om sådan et center?

Det hedder i regeringsgrundlaget nu, at Danmark ikke bare selv skal afsøge den her mulighed, men at det er noget, der skal foregå i internationalt eller EU-regi, og hvad er chancerne egentlig for det? Hvilket land bliver det i? Under den tidligere regering var der i Rwanda, hvor der blev trykket hænder, men hvad er der siden hen sket ud over et valg? Det store spørgsmål i dagens forespørgsel er derfor: Hvor langt er regeringen egentlig med det her omtalte asylcenter i et land uden for Europa? Tak for ordet.

Kl. 12:28

Første næstformand (Leif Lahn Jensen):

Vi siger tak til ordføreren for begrundelsen. Og så er det udlændinge- og integrationsministeren for besvarelse. Velkommen.

Kl. 12:28

Besvarelse

Udlændinge- og integrationsministeren (Kaare Dybvad Bek):

Tak, formand. Det asylsystem, vi har i dag, er dysfunktionelt, det er plaget af kyniske menneskesmuglere og historier om omkomne irregulære migranter, menneskelige tragedier er et vilkår i det nuværende system, hvor folk sætter livet på spil, når de rejser mod Europa. Mindst 81 mennesker druknede ved Italiens kyst i slutningen af februar, og i marts måned åbnede de bulgarske myndigheder lastrummet på en bil og fandt 18 døde migranter uden for hovedstaden Sofia. Menneskelige tragedier forvandles til nyhedstelegrammer, som man læser med en følelse af deja-vu, og vi mærker ikke i Danmark, hvordan det er, men tilstrømningen til Europa er meget høj. Mange lande oplevede i 2022 høje ankomsttal, og tendensen ser ud til at fortsætte i år, og situationen kan hurtigt ændre sig, også for Danmark. Sidste år var der omkring 330.000 registrerede tilfælde, hvor en person krydsede EU's ydre grænse irregulært. Det reelle tal for irregulære indrejsende er formentlig større. Det er det højeste tal siden krisen i 2015 og 2016. Der er mange af dem, der søger asyl, der viser sig ikke at have krav på beskyttelse, og som EU har store udfordringer med at sende hjem igen.

Derfor arbejder regeringen for en reform af det europæiske asylsystem, som sikrer, at Danmark og Europa kan have kontrol med, hvor mange der kommer til. Der er brug for nye og for innovative løsninger på de udfordringer, som EU står over for, og det er vigtigt for regeringen, at vi finder en løsning sammen med EU eller i et samarbejde med EU-lande. Regeringen vil engagere sig i alle løsninger, der er mulige, og som overholder internationale konventioner og Danmarks EU-retlige forpligtelser. En løsning kunne være at etablere en ordning, hvor asylansøgere overføres fra EU til et land uden for Europa, og hvor asylsagsbehandlingen og efterfølgende beskyttelse skal ske, men det behøver for os at se ikke præcis at være den model, der er afgørende. Det kan også være samarbejde med andre lande, som vi gjorde med EU-Tyrkiet-erklæringen, eller andre ting, der bidrager til at løse udfordringerne. Vejen til Europa og til EU og til Danmark i sidste ende bør ske gennem lovlig adgang, f.eks. gennem FN's kvoteflygtningesystem, i stedet for irregulære menneskesmugleres ruter.

Regeringen arbejder fortsat generelt med Rwanda på migrationsområdet, men vi ønsker først og fremmest at afsøge muligheden for en EU-løsning, og det vil alt andet lige være det mest effektive og samlet set give bedst mening. Når det giver mening for os, skyldes det, at vi ser en bevægelse i en række europæiske lande, der nu er mere positive over for at adressere irregulær migration, end de var tidligere. Der er simpelt hen mange af vores kolleger, som efterspørger handling. Vi fornemmer derfor også, at nye tiltag som f.eks. idéerne om en modtagecenterordning har fået større resonans hos en række EU-lande, fordi flere medlemmer bl.a. oplever høje ankomsttal og en presset modtagekapacitet.

Statsministeren opfordrede i et brev til Europa-Kommissionen i februar måned sammen med syv andre europæiske regeringschefer bl.a. til at etablere nye partnerskaber og samarbejde med sikre tredjelande. Regeringen arbejder for, at denne bevægelse i EU fortsætter, og arbejdet med at afsøge mulighederne for at samarbejde med andre EU-lande er også i fuld gang. Men jeg vil også sige, at vi ikke når i mål med det i morgen, for det er et stort arbejde, som selvfølgelig vil tage tid, men vi insisterer på at tage skridt, der bevæger os imod et mere retfærdigt asylsystem.

Krisen rundtom i Europa kan nemt blive glemt herhjemme, fordi vi de sidste år i Danmark har haft rekordlave asyltal. Vores debat her i salen handler for det meste om de relativt få, der lykkes med at komme til Danmark, men vi må ikke glemme de mange, som efterlades i nærområderne uden den nødvendige hjælp, eller dem, som det lykkes at skaffe penge nok til at betale menneskesmuglere, men som drukner i Middelhavet på vej mod Europa. Vi skylder dem og hinanden at fortsætte kampen for et mere humant asylsystem. Tak for ordet.

Kl. 12:32

Første næstformand (Leif Lahn Jensen):

Tak til ministeren. Der er nu adgang til en kort bemærkning fra ordførerne. Der kom en fra Mikkel Bjørn, og det er kun en kort bemærkning, der er mulighed for nu. Værsgo.

Kl. 12:32

Mikkel Bjørn (DF):

Jamen det, jeg vil spørge ind til, og som jeg synes manglede lidt i ministerens besvarelse, er det her med, hvad det egentlig er, der er sket fra den tidligere socialdemokratiske regering til den nuværende regering, hvor man vil afsøge løsningen i samarbejde med EU eller andre lande. Og hvad er det egentlig, der står højest på regeringens dagsorden? Er det at finde løsningen, eller er det, at det sker i EU-regi eller internationalt regi? Altså, hvis Rwanda kommer i morgen og siger, at de er klar til at lave en aftale med den danske regering, er man så klar til at indgå den, eller venter man på andre lande og i så fald hvorfor?

Kl. 12:33

Første næstformand (Leif Lahn Jensen):

Ministeren.

Kl. 12:33

Udlændinge- og integrationsministeren (Kaare Dybvad Bek):

Det, der er sket, er, at der er en række europæiske lande, som er meget positive over for de her tanker, vi har. Jeg har lige holdt 1-årsjubilæum som minister på det her område, og jeg skal hilse og sige, at da jeg startede med at komme til EU-møderne, var det meget begrænset, hvad der var af opbakning. Nu oplever vi, at andre EU-lande uopfordret opsøger os, at folk i deres parlamenter, som de f.eks. har gjort i det hollandske parlament, vedtager erklæringer om, de gerne vil samarbejde med Danmark, og at andre EU-lande selv tager til bl.a. Rwanda for at undersøge, hvordan vilkårene er for sådan nogle løsninger. Det er en markant forandring, i forhold til hvordan det var bare for noget tid siden.

Til det sidste spørgsmålet vil jeg sige: Jeg vil hellere have en samlet europæisk løsning lidt senere end en ren dansk løsning lidt før, for den danske løsning løser noget for os – det er åbenlyst – men den løser jo ikke det samlede problem, hvilket er det, der er hele idéen.

Kl. 12:34

Første næstformand (Leif Lahn Jensen):

Så er det hr. Christian Friis Bach.

Kl. 12:34

Christian Friis Bach (RV):

Tak for det, og tak til ministeren for at understrege, at det skal være i sikre tredjelande og leve op til EU-retlige og internationale forpligtelser. Jeg er lidt interesseret i flygtningekonventionen og spørgsmålet om spontant asyl. Er det rigtigt forstået, at man som land ikke kan nægte at give adgang til at søge spontant asyl i henhold til flygtningekonventionen, og at hvis det drejer sig om flygtninge med et særligt beskyttelsesbehov, som måtte stå i Danmark og søge om asyl – det kan være små børn, syge eller andre – så skal deres asylbehandling foregå i Danmark? Vil det ikke være en grundlæggende præmis i flygtningekonventionen?

Kl. 12:35

Første næstformand (Leif Lahn Jensen):

Ministeren.

Kl. 12:35

Udlændinge- og integrationsministeren (Kaare Dybvad Bek):

Jo, det vil være sådan, at man vil kunne søge spontant asyl her i landet, men at man i hovedreglen vil blive overført til et tredjeland og et modtagecenter der for at få behandlet sin sag og eventuelt også for at blive beskyttet der. Men det er klart, at fra denne hovedregel vil der jo være undtagelser, som her Christian Friis Bach nævner, f.eks. folk, der er meget syge, eller folk, der har en meget stærk familietilknytning til Danmark. De vil kunne opnå en undtagelse fra hovedreglen, men den helt generelle hovedregel vil være, at man flytter asylsagsbehandlingen og den efterfølgende beskyttelse til et modtagecenter.

Kl. 12:35

Første næstformand (Leif Lahn Jensen):

Så er det hr. Peter Skaarup.

Kl. 12:35

Peter Skaarup (DD):

Tak til ministeren for gennemgangen. Den tale, ministeren kommer med, er jo på mange måder rigtig positiv. Der er nogle rigtige intentioner i det, som regeringen har gang i omkring etablering af et center i Rwanda – og det kunne også være et andet sted i verden, at man havde sådan et center. Ministeren siger så, at ministeren gerne vil gennemføre den rigtige løsning, og at det ikke gør noget, at det bliver lidt senere i forhold til det, den tidligere socialdemokratiske regering mente før valget. Det må godt være lidt senere, bare det er den rigtige løsning, som jeg forstår ministeren.

Men kan ministeren så sige, hvornår »lidt senere« så er? For vi har talt om det her i mange år. Socialdemokratiet og skiftende regering har talt lige præcis om det her i mange år, men det er jo aldrig blevet til noget. Så hvornår er »lidt senere«? Lad mig lige i parentes bemærket sige, at vi har en kæmpe migrantkrise lige nu. Der er folk, der drukner på vej til Europa på vejen hen over Middelhavet. Så hvornår er »lidt senere«? Det er jeg meget nysgerrig på.

Kl. 12:37

Første næstformand (Leif Lahn Jensen):

Ministeren.

Kl. 12:37

Udlændinge- og integrationsministeren (Kaare Dybvad Bek):

Jeg har været så uforsigtig at komme til at sætte dato på nogle gange i mine interviews, og det har jeg også bagefter fået at vide at man skal lade være med at gøre, for det er svært, når man samarbejder med andre lande. Hvis det nu var et spørgsmål om at bevilge nogle penge til daginstitutioner eller andre ting, kunne man jo selv præcis bestemme det, men når man samarbejder med andre lande, kan man ikke præcis bestemme, hvornår tingene kommer til at se, fordi de jo i sagens natur også skal være indforstået med det.

Så jeg har ikke nogen fast dato for det, men jeg kan sige, at da vi startede med det her – nu tror jeg ikke, hr. Peter Skaarup kaldte det det – var der mange, der kaldte det det rene luftkastel, og at man aldrig kunne finde et land, der ville samarbejde om sådan nogle ting. Det lykkedes så trods alt at finde et land, der ville samarbejde om det, og jeg synes da også, at vi fik bevæget os. Men det er klart, at når jeg ser på muligheden for at lave en europæisk løsning, hvor det også vil være Tyskland og Sverige og mange andre lande, som vil komme i den fordelagtige situation, at de selv i deres parlamenter beslutter, hvor mange af dem, som eksempelvis er flygtninge, de vil give ophold til, holdt op imod en situation, hvor det kun kan ske i Danmark, så synes jeg, det første er mere attraktivt.

Kl. 12:38

Første næstformand (Leif Lahn Jensen):

Så er det fru Brigitte Klintskov Jerkel. Værsgo.

Kl. 12:38

Brigitte Klintskov Jerkel (KF):

Tak. Vi nærmer os jo sommeren, hvor man nok må formode at det tager til med de her migranter, der vil søge til Europa. Nu nævner ministeren selv, at man jo gerne vil kigge på noget i EU-regi, men kan ministeren sådan lidt mere konkret komme ind på, hvor langt man er? Jeg har jo en bekymring for, at vi lige pludselig står i en situation ligesom i 2015, hvor de vælter ind over grænserne, og så har vi bare ikke nået at være i stand til at handle på det i tide. Så kan ministeren prøve at blive lidt mere konkret på, hvor langt man er i drøftelserne, med hensyn til hvornår der kan være en aftale om et asylcenter uden for Europas grænser?

Kl. 12:38

Første næstformand (Leif Lahn Jensen):

Ministeren.

Kl. 12:39

Udlændinge- og integrationsministeren (Kaare Dybvad Bek):

Nej, jeg kan ikke sige det præcis, og jeg vil også sige, at vores erfaring i europæisk sammenhæng jo er, at man har en diskussion og får en afvisning, indtil der så lige pludselig sker noget alligevel. Det var det, der skete med eksempelvis Tyrkietaftalen i 2016, som havde enormt stor betydning for, at vi fik stoppet den tilstrømning, der var dengang. Det skete jo relativt hurtigt, at man besluttede sig for det. Så jeg kan ikke sætte tidspunkt på, men jeg vil gerne understrege, at ser man på vores sydlige nabo, Tyskland, så er de tal, de har, mere voldsomme, end de var i 2015. De er stigende i år, de er næsten steget med 50 pct. i forhold til sidste år. Der er ingen som helst grund til ikke at antage, at det her bliver et kæmpe problem for mange europæiske lande. Jeg vil sige, at jeg tror, at vi i Danmark står bedre end mange andre, fordi vi er lykkedes med at lave et system hen over de sidste par år, hvor folk, der ikke har lovligt ophold i Danmark, og som er afviste asylansøgere, også bliver sendt hjem, hvilket er noget, der ikke sker i mange andre lande.

Kl. 12:40

Første næstformand (Leif Lahn Jensen):

Der er ikke flere korte bemærkninger i denne omgang. Vi siger tak til ministeren, og vi går nu over til forhandlingerne og de almindelige regler for korte bemærkninger. Først er det ordføreren for forespørgerne, hr. Mikkel Bjørn fra Dansk Folkeparti, som taler her fra talerstolen.

Kl. 12:40

Forhandling

(Ordfører for forespørgerne)

Mikkel Bjørn (DF):

Indvandringen til Danmark har gennem alle årene været katastrofal for Danmark og det danske folk og er det stadig væk, selv om der er sket nogle ting på den front. Indvandringen skaber i sig selv problemer. Der er parallelsamfund med egne love og regler, massiv social kontrol, ghettoer, religiøs fanatisme, bandeproblemer, social svindel, en høj kriminalitetsrate og en lav beskæftigelsesgrad – og det er bare for at nævne nogle af de problemer, vi i de kommende generationer vil stå med som konsekvens af årtiers fuldkomment forfejlede udlændingepolitik. Det er en udlændingepolitik, som Dansk Folkeparti altid har forsøgt at bekæmpe, men nogle af de problemer, vi har, er bl.a., at internationale konventioner, som et stort flertal her i Folketinget bøjer sig for, står i vejen for, at vi kan gøre det rigtige. De besværliggør eller rettere umuliggør, at vi kan sende kriminelle indvandrere ud, som vi har besluttet os for at sende ud.

For at undgå, at vi står i de problemer, kan det over for nogle af de her folk vedkommende være formålstjenligt, at de som udgangspunkt bliver placeret i et center i udlandet, mens deres sag behandles. Imens det sker, laver de i hvert fald ikke ballade her i landet, og mens deres sag behandles, opnår de i hvert fald ikke et tilknytningsforhold til Danmark, hvilket ofte er noget af det, vi ser der gør, at det er svært at udvise folk siden hen. Derfor går vi helt og fuldt ind for at oprette sådan et center i udlandet. Det her initiativ er for os at se et ud af mange initiativer, der skal tages for at forsøge at rette mest muligt op på den skade, som indvandringen har gjort på vores land.

For det er nødvendigt at gøre, hvad vi kan, så hurtigt som muligt frem for at lade regningen ligge til de kommende generationer. Det scenarie, vi er nødsaget til at kigge ind i, er, at Europa, herunder Danmark, i tiden fremover vil se, at der er mennesker, der af den ene eller den anden grund gerne vil hertil. Og uanset hvor meget vi måtte ønske det, er det ikke muligt for noget land og slet ikke Danmark med blot 6 millioner mennesker at redde hele verden. Befolkningstilvæksten verden over er i hastig stigning, fattigdom, armod og krige vil fortsat være en ting i verden, og dermed vil der også fortsat være mennesker, som bevæger sig andetsteds hen for at søge lykken. Det er forståeligt, men ikke noget, vi kan hjælpe alle de her mange mennesker med.

Så er vi en ansvarlig generation, stopper vi migrationen nu frem for at tage folk ind i årene fremover, for før eller siden er alles grænser nået, ikke kun de fysisk grænser, men også grænserne for, hvor meget selv de humanistiske venligbeboere kan tåle. Med den viden er det fuldkomment uansvarligt at udsætte den beslutning til de kommende generationer, som så skal bøde for vores svigt. Vi kan være de gode og tage imod lige nu og i årene fremover, men samtidig bliver vi i stedet på sigt de onde ved ikke at være ansvarlige og ved derved at tørre regningen, problemerne og ufreden af på de kommende generationer. Så lad os starte med at sørge for at få oprettet et eller flere centre i udlandet langt fra Danmarks grænser og allerhelst i migranternes naturlige nærområder, så de nemt kan komme hjem igen, når de eventuelt måtte få et afslag.

Vi kvitterer helt afgjort for i særdeleshed den daværende regerings initiativer på det her område i forhold til at få oprettet det her center i Rwanda. Men jeg vil også sige, at jeg bliver en lille smule bekymret, når ministeren svarer, at det er noget, der eventuelt godt vil kunne udsættes en anelse, fordi det er vigtigere, at vi får en løsning i internationalt regi, end det er, at vi får en løsning hurtigst muligt. Med tanke på de migrationsstrømme, der er lige nu op igennem Europa, er det ikke vores holdning i Dansk Folkeparti, at det her er en situation, der kan afvente en fremtidig europæisk løsning, i det tilfælde der måtte være europæiske lande, der er interesseret i det. Det er noget, der skal løses hurtigst muligt og om nødvendigt udelukkende i dansk regi, hvis ikke der er andre, der vil være med. Tak for ordet.

Kl. 12:45

Første næstformand (Leif Lahn Jensen):

Jeg vil lige spørge, om ordføreren har en vedtagelsestekst, som ordføreren gerne vil læse op. (Mikkel Bjørn (DF): Ja, det har jeg. Den har jeg glemt nede på min plads). Formanden har fået udleveret en, som ordføreren kan låne, hvis formanden får den igen bagefter. Værsgo.

Kl. 12:45

(Ordfører for forespørgerne)

Mikkel Bjørn (DF):

Det er jo fornemt. Vi har en vedtagelsestekst, der lyder som følger:

Forslag til vedtagelse:

»Folketinget konstaterer, at det er af allerstørste nødvendighed, at Danmark snarest muligt får oprettet et eller flere asylbehandlingscentre i lande langt fra Danmark og allerhelst i lande tæt på, hvorfra migranterne kommer.«

(Forslag til vedtagelse nr. V 12).

Tak for ordet.

Kl. 12:45

Første næstformand (Leif Lahn Jensen):

Forslaget til vedtagelse vil indgå i de videre forhandlinger. Jeg siger tak for det og tak til ordføreren, da der ingen korte bemærkninger er. Vi går så videre i ordførerrækken, og den næste ordfører er hr. Kasper Sand Kjær fra Socialdemokratiet. Velkommen.

Kl. 12:45

(Ordfører)

Kasper Sand Kjær (S):

Tak, og tak for ordet, formand. Og tak til Dansk Folkeparti for at indkalde til en vigtig debat om regeringens arbejde med at skabe et mere retfærdigt og humant asylsystem i verden.

I Socialdemokratiet har vi jo, lige siden vi overtog regeringsansvaret tilbage i 2019, arbejdet målrettet på at realisere vores forslag om at skabe et mere retfærdigt og humant asylsystem, så spontane asylansøgere, der kommer til Danmark på ulovlig vis, bliver fløjet til et modtagecenter beliggende i et partnerland uden for Europa. Samtidig ligger der jo også en ambition i det om, at vi i højere grad vil tage imod kvoteflygtninge, som kommer til Danmark på lovlig og kontrolleret vis, og at vi kan øge støtten til flygtninge i nærområderne, mod at vi ikke skal huse spontane asylansøgere i Danmark.

Vores planer om at etablere et modtagecenter uden for Europa bunder i et ønske om at skabe et nyt asylsystem, som i virkeligheden hviler på grundlæggende socialdemokratiske principper som international solidaritet, retfærdighed og lighed i adgang til hjælp og beskyttelse. For det må ikke være ens pengepung, der er afgørende for, hvilken type hjælp og beskyttelse man får, når man er flygtning.

Derudover vil et modtagecenter uden for Europas grænser en gang for alle sætte en stopper for det voldsomme og jo til tider – og særlig i den her tid – ukontrollerede asylpres på Europa. Og jeg synes jo, at den tid, vi er i nu, viser, hvor grundlæggende uholdbart det nuværende asylsystem er; sidste år krydsede 330.000 personer EU's grænser på ulovlig vis, næsten 1 million personer søgte asyl i EU-lande, og alene i Østrig var der 109.000 personer, som søgte asyl sidste år.

Det er, må man bare sige, meget høje tal, og de har jo ikke været højere siden migrant- og flygtningekrisen i 2015 og 2016. Så i Socialdemokratiet fortsætter vi ufortrødent det arbejde, vi satte i gang i 2019, og som det fremgår af regeringsgrundlaget for den nye regering og som ministeren også var inde på i sin tale, arbejder vi nu for et modtagecenter, som etableres enten af EU eller i samarbejde med en række andre europæiske lande.

Der må man sige, at det vel er svært ikke at blive optimistisk på den visions vegne, når man hører ministeren redegøre for de bevægelser, der er rundt i Europa, på det her spørgsmål, og hvordan listen af allierede lande, som er klar til en ny tilgang til asylsystemet, vokser. Så er det klart, at hvis alt det så alligevel ikke kan lade sig gøre, hverken det fulde EU-spor eller sporet med samarbejdslande i Europa, så står det også helt klart for Socialdemokratiet, at så er vi også klar til at gøre det som en bilateral aftale med et partnerland alene.

Med de ord vil jeg gerne læse et forslag til vedtagelse op på vegne af Socialdemokratiet, Venstre og Moderaterne:

Forslag til vedtagelse:

»Folketinget bakker op om, at der arbejdes for, at en ordning om overførsel af asylansøgere til asylsagsbehandling og eventuel efterfølgende beskyttelse i et sikkert tredjeland uden for Europa etableres af EU eller i samarbejde med en række andre lande, og finder det afgørende, at den etableres et sikkert sted, der lever op til Danmarks internationale forpligtelser.

Folketinget bakker op om, at regeringen vil engagere sig i alle løsninger, der er mulige, og som overholder internationale konventioner og Danmarks EU-retlige forpligtelser, herunder om, at der f.eks. kan indgås samarbejder med andre lande inspireret af EU-Tyrkiet-erklæringen, oprettes et modtagecenter uden for Europa eller andet, der tilsvarende bidrager til at løse udfordringerne.«

(Forslag til vedtagelse nr. V 13).

Tak for ordet.

Kl. 12:49

Første næstformand (Leif Lahn Jensen):

Tak for det. Forslaget til vedtagelse vil indgå i den videre forhandling.

Så er der en række spørgere. Den første er fru Rosa Lund. Værsgo.

Kl. 12:49

Rosa Lund (EL):

Tak for det, og tak for talen. Jeg bed bare mærke i, at ordføreren sagde, at en del af strategien – kan vi kalde det? – er, at man skal tage flere kvoteflygtninge. Det synes jeg jo er gode nyheder. Det har Socialdemokratiet sådan set også sagt i lang tid. Så jeg vil bare spørge ordføreren: Hvor mange flere kvoteflygtninge ville det være, og hvornår ville det være?

Kl. 12:50

Første næstformand (Leif Lahn Jensen):

Ordføreren.

Kl. 12:50

Kasper Sand Kjær (S):

Hvis vi starter med det sidste, altså hvornår det ville være, vil jeg sige, at det jo vil være, når vi har etableret et nyt asylsystem, som resulterer i, at spontane asylansøgere bliver overflyttet til et modtagecenter uden for Europa. For det er klart, når først vi har lavet det, kan vi begynde at tage flere kvoteflygtninge.

Det er jo, fordi vi så kan hjælpe dem, der har mest behov for beskyttelse, og ikke nødvendigvis dem, der har haft råd til at betale en menneskesmugler, sådan som systemet er i dag. Vi ville også vide, præcis hvor mange der kom hvert år. Det ville være en politisk beslutning i Danmark, hvor mange vi skulle tage. Hvor mange det så præcis er, må vi jo tage til den tid.

Kl. 12:51

Første næstformand (Leif Lahn Jensen):

Tak. Spørgeren.

Kl. 12:51

Rosa Lund (EL):

Når nu det er en stor del af løsningen for Socialdemokratiet, at man skal tage flere kvoteflygtninge, og hele argumentationen handler om, at vi skal tage kvoteflygtninge for at bremse menneskesmuglerne, som ingen af os herinde jo bryder sig om, hvorfor så bare ikke gå i gang nu med at tage flere kvoteflygtninge?

I dag er kvoten jo meget, meget lille, selv om der er en socialdemokratisk minister, som sidder og bestemmer, hvor mange kvoteflygtninge man skal tage. Så hvis det er en del af løsningen, hvorfor så bare ikke gå i gang nu?

Kl. 12:51

Første næstformand (Leif Lahn Jensen):

Ordføreren.

Kl. 12:51

Kasper Sand Kjær (S):

Om Danmark tager 200 eller 300 flere kvoteflygtninge, er nok ikke det, der er afgørende for menneskesmuglernes forretningsmuligheder. I det store perspektiv vil jeg sige, at hvis eller når det lykkes at etablere et modtagecenter uden for Europas grænser, enten som en europæisk eller som en dansk løsning, må vi jo diskutere det.

Når vi i udlændingepolitikken herinde er nået til en bred erkendelse af, at antallet betyder noget, så er det jo, fordi vi har kunnet se, at antallet betyder noget for, hvordan integrationen lykkes, og i forhold til at passe på Danmark, danske værdier og kulturen. Derfor vil det nok være en løbende diskussion, hvor mange kvoteflygtninge vi mener vi kan integrere i forhold til de hensyn, der følger.

Kl. 12:52

Første næstformand (Leif Lahn Jensen):

Så er det hr. Mikkel Bjørn.

Kl. 12:52

Mikkel Bjørn (DF):

Tak for det. Jeg morer mig bare eller undrer mig lidt, for jeg synes, at hver gang man snakker med Socialdemokratiet, at de altid meget åbne over for at sige: Jamen kan det ikke lade sig gøre at finde en løsning i samarbejde med andre lande, er det selvfølgelig noget, der skal forfølges bilateralt.

Når man så hører regeringen udtale sig, eller når man eksempelvis laver en vedtagelsestekst til den her forespørgselsdebat, nævner man ikke noget om, at det her er en mulighed, der kan forfølges bilateralt; så er det noget, der skal etableres af EU eller i samarbejde med andre lande.

Det er der, jeg bliver lidt nervøs for regeringens prioriteringer – og for den sags skyld Socialdemokratiets prioriteringer. Hvad er det egentlig, der er vigtigst her? Er det, at vi får iværksat en aftale, der gør, at vi ikke pludselig risikerer at stå i en meget penibel situation i morgen, fordi der står 10.000 migranter ved Danmarks grænse, eller er det, at vi får skabt en eller anden international løsning?

Altså, jeg tror sådan set, at i det sekund Danmark vedtog den her løsning med eksempelvis Rwanda, ville andre lande følge med helt naturligt. Så jeg tror ikke, der er behov for, at det nødvendigvis først skal indgås i internationalt regi.

Kl. 12:53

Første næstformand (Leif Lahn Jensen):

Ordføreren.

Kl. 12:53

Kasper Sand Kjær (S):

Det sidste tror jeg i hvert fald ikke er rigtigt. For der ville være en række lande i Europa, som måske gerne vil følge efter, men som, sådan som det er nu, ville være forhindret af EU-retten, hvor vi jo så har et forbehold inden for dele af udlændingepolitikken. Så det ville jo også kræve en eller anden form for handling i Europa, hvis andre EU-lande skal være med.

Jeg tror bare, at jeg vil sige, at prioriteringen er den, at vi går efter det, der har størst effekt. Det er klart, at jo flere europæiske lande, for den sags skyld hele EU, der er med til at lave en løsning, jo større ville effekten jo være. For det ville jo betyde, at man reelt ville være forhindret i at komme til Europa som spontan asylansøger. Man ville blive overført til et modtagecenter.

Kan det så ikke lade sig gøre, må vi gå efter det næstmest effektive. Det ville jo så være at have så mange lande i Europa som muligt med. Kan det så af, hvad ved jeg hvilke årsager heller ikke lade sig gøre – det har jeg svært ved at se for mig i dag med de bevægelser, der er i Europa – ja så må vi jo gå til den løsning, som stadig væk ville være effektiv for Danmark, men selvfølgelig ville have mindre indflydelse på det globale asylsystem, nemlig at lave en bilateral aftale. Så det er jo en meget klar prioritering.

Kl. 12:54

Første næstformand (Leif Lahn Jensen):

Spørgeren.

Kl. 12:54

Mikkel Bjørn (DF):

Står vi i den situation måske allerede om et par måneder, at der er titusindvis af migranter på vej mod Danmarks grænser og Rwanda er klar til at indgå en bilateral aftale med Danmark, vil man så have den prioritering, at det her altså er noget, der i stedet for skal foregå i internationalt regi, og at man derfor er nødt til at vente lidt og forsøge at finde en international løsning? Eller vil man prioritere Danmarks sikkerhed og danskernes tryghed og så få den her bilaterale aftale med Rwanda på plads hurtigst muligt?

Kl. 12:54

Første næstformand (Leif Lahn Jensen):

Ordføreren.

Kl. 12:54

Kasper Sand Kjær (S):

Jeg kan betrygge hr. Mikkel Bjørn med, at hvis der er noget, der ligger Socialdemokratiet på sinde, er det danskernes sikkerhed og tryghed. Og den kommer vi til at passe på, uanset om den her konkrete løsning, vi diskuterer, eller andet er på plads.

Ser vi stigende migrantstrømme mod Danmark, kommer den her regering jo til at gøre alt, hvad vi overhovedet kan, for at passe på Danmark. Ved at føre en stram udlændingepolitik igennem en årrække er det heldigvis jo lykkedes Danmark at falde væsentligt på listen, i forhold til hvor mange asylansøgere der kommer til Danmark. Danmark er faldet fra en femteplads – tror jeg det var, sidste gang Dansk Folkeparti bakkede op om en regering – til nu at være på en 19.-plads i Europa.

Kl. 12:55

Første næstformand (Leif Lahn Jensen):

Så er det hr. Peter Skaarup.

Kl. 12:55

Peter Skaarup (DD):

Tak til ordføreren for at fortælle om Socialdemokratiets bevæggrunde på det her område. Jeg synes, det er vigtigt, at vi er optagede af at få løst den igangværende migrantkrise. Vi taler lidt, som om der ikke rigtig er noget af det og det måske først er om lang tid og sådan noget. Ministeren har sagt, at det kan være fint med en løsning om 5 år, mens man før valget sagde, at der skulle løsning til efter ét år.

Så jeg kunne bare godt tænke mig lige at høre, hvad grunden egentlig er til, at man har forladt det her med, at der skulle laves en løsning efter et år, som man sagde før folketingsvalget, og til, at man vil lave den her brede EU-løsning. Vi har jo et forbehold, som ordføreren selv er inde på i forhold til flygtninge-samarbejdet i EU, så vi har jo sådan set muligheden. Altså, er det Moderaternes indtræden i regeringen, eller hvad er det, der har gjort, at Socialdemokratiet lige nu har valgt den næstbedste eller måske tredjebedste løsning, så vi først efter 5 år – måske efter 5 år – kan etablere den her løsning, som jo er den rigtige, hvad jeg er enig med ordføreren i.

Kl. 12:56

Første næstformand (Leif Lahn Jensen):

Ordføreren.

Kl. 12:56

Kasper Sand Kjær (S):

To ting: Jeg er meget bekymret over den situation, vi har i nogle europæiske lande med antallet af migranter, som er kommet til Europa. Jeg havde også med i min tale, hvor høje tallene er. Det er jo derfor, at Statsministeren rejser Europa rundt og taler med europæiske ledere om, hvordan vi håndterer den krise, og at udlændinge- og integrationsministeren gør det samme med sine kollegaer. Det er jo netop for at håndtere den nuværende og den akutte krise. Der er den løsning, vi diskuterer nu her om et modtagecenter uden for Europas grænser, jo en strukturel løsning på den lange bane til at forhindre asyl- og migrationsstrømme og sætte en stopper for den spontane asylansøgning og migrationsstrømmene i Europa.

Det vil jo i virkeligheden afhænge af, hvor dygtige menneskesmuglerne er, og det påvirker så, hvor mange der kommer til Europa. Der har vi jo ikke forladt en position, men jo i virkeligheden udvidet den skala, vi kan arbejde i, ved at invitere andre lande med og arbejde for en EU-løsning. Det er jo, fordi der er bevægelse i Europa på det her spørgsmål. Der er andre lande, der begynder at se, at den måde, Danmark ser den her udfordring på, er den eneste vej frem. Det er klart, at hvis situationen var den samme i den diskussion, som den har været tidligere, og der ikke var opbakning rundtomkring i Europa, ja, så ville det jo ikke give nogen mening at forfølge det.

Kl. 12:57

Anden næstformand (Jeppe Søe):

Spørgeren.

Kl. 12:57

Peter Skaarup (DD):

Jeg kommer til at tænke på gode gamle statsminister Poul Nyrup Rasmussen, der talte med uld i mund. Det synes jeg lidt er det, ordføreren gør her. Det må da være klart for enhver, at det er uholdbart, at man går, fra at man vil lave en løsning inden for et år – den siddende minister sagde før valget, at inden for et år kunne man begynde at sætte den her løsning i søen – til at man så nu taler om, at der kan gå 5 år. Kan ordføreren ikke godt se, at der er et eller andet fuldstændig tosset her: at man under en kæmpestor migrantkrise, som vi har i øjeblikket, først vil lave den løsning, der skal bruges, om 5 år?

Kl. 12:58

Anden næstformand (Jeppe Søe):

Tak. Ordføreren.

Kl. 12:58

Kasper Sand Kjær (S):

Jeg synes, det er rimelig klar tale. Altså, vi arbejder på den akutte udfordring her og nu sammen med andre europæiske lande, og så arbejder vi samtidig på at få flere europæiske lande til at bakke op om en strukturel løsning på den lange bane. Om det kan være inden for 5 år eller det kan være inden for 3 år, eller hvad tidsperspektivet er for det, aner jeg jo af gode grunde ikke, og det ville jo være skørt at stå her og udtale sig om, men jeg synes sådan set, at det både er seriøst, men også er klar tale at kunne håndtere både det nuværende her og nu-perspektiv og den lange bane.

Kl. 12:59

Anden næstformand (Jeppe Søe):

Så er det hr. Peter Kofod.

Kl. 12:59

Peter Kofod (DF):

Tak for det. Jeg er glad for, at ordføreren starter med at understrege betydningen af, at Danmark har et retsforbehold. Det var der ellers ganske mange, heriblandt ordførerens parti, der havde travlt med at få afskaffet for få år siden. Så jeg er glad for, at vi nu forhåbentlig endegyldigt kan få lagt diskussionen om det i graven.

Jeg vil gerne spørge: Hvad er det for nogle lande i EU-regi, man vil lave det her med? Altså, hvad det for nogle lande, der har den samme debat og som Danmark står på spring for at gennemføre det her? For efter 3½ år i EU-systemet siger min selvfølgelig korte erfaring mig ikke, at der er lande, der er ved at kaste sig i Danmarks retning for at gennemføre det her. Jeg synes heller ikke, jeg har indtryk af en Europa-Kommission, som er på vej i den retning, tværtimod. Ordførerens partifælle fra Sverige, kommissær Ylva Johansson, har jo tværtimod understreget, hvor stolt hun er af den svenske udlændingepolitik, så man må jo tro, at Europa-Kommissionen er på en helt anden planet. Det store flertal i Europa-Parlamentet har også for nylig vedtaget en meget stor migrationspagt, som jeg ikke engang vil sige minder om Radikale Venstres udlændingepolitik, for i virkeligheden ligger den nok til venstre for Radikale Venstres udlændingepolitik. Så hvordan vi I lave det her i EU-regi?

Kl. 13:00

Anden næstformand (Jeppe Søe):

Ordføreren.

Kl. 13:00

Kasper Sand Kjær (S):

Der er flere ting at sige til det. Til det første spørgsmål om, hvad det er for nogle lande, man gerne vil arbejde med, så ved jeg ikke, hvordan de andre ordførere på det her område oplever det, men jeg oplever meget stor interesse, også fra europæiske medier, for at dække, hvordan Danmark går til udlændinge- og integrationspolitikken. Det skyldes jo også, at der er nationale diskussioner, også i de nationale parlamenter, om det rundtomkring i Europa.

Så mit indtryk er sådan set, at der foregår en meget bred debat, og at der i de her år bliver flyttet noget. Hvis man gerne vil have eksempler på konkrete lande, kunne jo starte med de syv lande, som sammen med den danske statsminister var afsender på et brev til resten af Det Europæiske Råd om at gå nye veje i tilgangen til migrationspolitikken i EU. Og apropos bevægelse: Den nye svenske regering sender jo helt andre signaler end det, Ylva Johansson giver udtryk for. De sender jo tværtimod signaler om, at de er på vej i Danmarks retning, senest jo med den svenske statsministers besøg i Danmark.

Kl. 13:01

Anden næstformand (Jeppe Søe):

Spørgeren.

Kl. 13:01

Peter Kofod (DF):

Jeg glæder mig søreme også over, at der er kræfter i Sverige, der forsøger at rette op på det og trække i en anden retning, selv om man må sige, at det er ved at være meget sent. Men lad os sige det, som det er: Sagen er, at den danske regering jo har opgivet det her. Hvis man ville gå ad den her vej, havde man gjort det selv, og så havde andre lande formentlig tilsluttet sig på et eller andet tidspunkt, for så ville det være sådan, at hvis man ville til Europa, fordi man havde lyst til at immigrere til Europa, ville man jo ikke vælge Danmark at flygte til. Så det her havde jo løst det. Hvis Danmark havde gjort det selv, havde andre lande nok gjort det samme. Når man siger, at man vil gøre det på europæisk plan, så er det vel, fordi man bare har opgivet det her.

Kl. 13:01

Anden næstformand (Jeppe Søe):

Ordføreren.

Kl. 13:01

Kasper Sand Kjær (S):

Nej, det er jo, fordi der er et potentiale, som er endnu større, og som ikke var der tidligere, for at skabe en europæisk løsning, og det spor synes jeg man skylder at forfølge. For det er klart, at jo flere lande der er med i sådan en løsning, jo mere effektivt og jo mere struktureret vil det være. For en stor del af bevæggrundene for det her er jo ikke kun, selv om det er vigtigt, spørgsmålet om at have kontrol over, hvor mange der kommer til Danmark og søger om asyl. Det er jo også et spørgsmål om at skabe et mere retfærdigt og humant asylsystem i verden, hvor det ikke op til menneskesmuglerne, og hvor folk ikke skal sætte deres liv på spil i gummibåde hen over Middelhavet, hvor tusindvis af mennesker har mistet livet igennem de seneste år. Målet er også at skabe et nyt system, som er mere retfærdigt, og hvor flere af verdens flygtninge bliver hjulpet. Og det er klart, at jo flere lande der deltager i at ændre de mekanismer, der er på spil nu, jo bedre vil det jo kunne løse de udfordringer.

Kl. 13:02

Anden næstformand (Jeppe Søe):

Hr. Christian Friis Bach, Radikale Venstre.

Kl. 13:02

Christian Friis Bach (RV):

Tak for det, og jeg vil også sige tak til ordføreren for at understrege de internationale forpligtelser, EU-retten, det at sikre tredjelande, og at det skal ske i et samarbejde med andre EU-lande. Det synes jeg er en god linje. Men det, der bekymrer mig lidt, er de udtalelser, vi hører – vi hørte det faktisk også fra ministeren – om, at asylsystemet er dysfunktionelt og endda brudt sammen. Hvis jeg arbejdede i Udlændingestyrelsen eller Flygtningenævnet, så ville jeg blive lidt trist over at høre det.Så derfor vil jeg bare lige være sikker på, om ordføreren mener, at Udlændingestyrelsen, Flygtningenævnet og det danske asylsystem faktisk fungerer relativt godt i forhold til at sortere mellem, hvem der er flygtninge og skal have beskyttelse, og hvem der ikke er og derfor skal sendes hjem.

Kl. 13:03

Anden næstformand (Jeppe Søe):

Ordføreren.

Kl. 13:03

Kasper Sand Kjær (S):

Det danske asylsystem fungerer jo på den måde, at der er myndigheder, som løfter deres opgave, og det tror jeg sådan set de gør godt. Jeg har ikke indtryk af andet, men Danmark er jo ikke en ø, heller ikke i det her tilfælde. Vi er jo også en del af et globalt og internationalt asylsystem, og det asylsystem, vi har i verden, er dysfunktionelt. Det fungerer ikke, og det er hamrende uretfærdigt over for verdens flygtninge, hvoraf 85-90 pct. sidder som flygtninge i nærområder, vi aldrig taler om, for vi taler kun om dem, der er i Europa, og vi skylder at give dem langt bedre hjælp, end vi giver dem i dag. Samtidig vil de 10-15 pct., der så når Europa, jo typisk være de mest ressourcestærke, typisk unge mænd, som risikerer deres liv i en gummibåd henover Middelhavet og på farlige ruter op igennem Saharas ørken, og hvad ved jeg. Det fungerer ikke, det er dysfunktionelt, og det system er Danmark jo også en del af, og jeg er sådan set stolt af at være medlem af et parti, som sidder i regering, og som faktisk tager det på sig at prøve at gå foran i forhold til at skabe et nyt asylsystem i verden.

Kl. 13:04

Anden næstformand (Jeppe Søe):

Spørgeren.

Kl. 13:04

Christian Friis Bach (RV):

Det er ikke for at være polemisk, men det er simpelt hen bare at sige, at man nogle gange skal passe på, at man ikke skaber nogle billeder inde i hovedet på folk af, hvad der foregår i Danmark. Det fungerer jo, som ordføreren siger, relativt godt, og det, der er udfordringen, er jo netop, at flygtninge flygter videre, at de ikke får beskyttelse, og at de ikke kan søge om asyl tættere på, hvor de er. Det er måske derfor, som ordføreren siger, at det ikke altid er de helt rigtige, der ender med at nå frem. Så det anerkender jeg, men ville løsningen så netop ikke være virkelig at fastholde det danske asylsystem og sørge for, der var flere lande, der gjorde det samme, sådan at flygtninge kunne søge asyl tættere på, hvor de flygter fra?

Kl. 13:05

Anden næstformand (Jeppe Søe):

Ordføreren.

Kl. 13:05

Kasper Sand Kjær (S):

Jo, men det synes jeg jo sådan set også ligger i kanten af det, vi diskuterer her, altså hele arbejdet med partnerskabslandene i forhold til EU, de nordafrikanske lande og andre. Det er klart, at havde de mere velfungerende asylsystemer, hvor der var mulighed for og adgang til at søge om asyl, og hvor der var retssikkerhed omkring asylbehandlingen, så ville det jo også bremse asylstrømmene og migrationsstrømmene til Europa. Det er klart. Så det synes jeg jo er en del af det arbejde for et nyt internationalt asylsystem; det er vel i virkeligheden også at sikre asylbehandlingen i flere lande end i bare de vestlige lande.

Kl. 13:05

Anden næstformand (Jeppe Søe):

Dermed tak til ordføreren. Så vil jeg bede alle om at overholde taletiderne. Jeg vil så nødig cutte jer hårdt, det synes jeg er så ubehageligt, og der ryger på den måde nogle pointer. Men hvis I overholder taletiderne, kan vi have en bedre debat i Folketingssalen.

Den næste ordfører er hr. Mads Fuglede fra Venstre.

Kl. 13:06

(Ordfører)

Mads Fuglede (V):

Tak for ordet, tak til Dansk Folkeparti for at tage initiativ til den her debat, der vedrører et vigtigt emne, og tak til udlændinge- og integrationsministeren for at redegøre for regeringens holdning og arbejde på området. Det er en gordisk knude, der her skal løses.

I Venstre ønsker vi, at det europæiske asylsystem ændres. Som det er nu, er det komplet dysfunktionelt. Man skal bare kigge på, hvordan det ser ud i Sydeuropa lige nu, hvor migrantpresset på Europa igen stiger. De sydeuropæiske landes asylmyndigheder har en umulig opgave med at håndtere det store antal migranter, og mange af dem, der kommer hertil, er ikke dem, der har behov for hjælp. Det er de mest ressourcestærke migranter, der sætter livet på spil, og som betaler menneskesmuglere for at komme med en båd mod Europa, og det fortsætter en kriminel virksomhed. De, der drager den største fordel af den nuværende situation, er nogle, der kynisk lever af andres ulykke og forhåbning om et bedre liv. Det tjener de store penge på, og det er alt for ofte med et resultat af druknedød og ulykkelige skæbner. Alt imens sidder der mange kvinder, mange børn, mange ældre, som ikke er ressourcestærke, tilbage, og som oplever, at den hjælp, der burde være tilkommet dem, er der meget længere til. Vi skal hjælpe flere flygtninge, men vi har ikke en forpligtelse til at hjælpe dem her i Danmark. Vi skal hjælpe dem der, hvor de er, og vi skal skabe et system, der ikke belønner kriminelle.

I Venstre mener vi, at flygtninge skal hjælpes i nærområderne, og at der skal etableres et modtagecenter uden for EU. Det skal naturligvis være på en måde, der ikke strider mod vores internationale forpligtelser. Det har vi haft mange kvababbelser over, og vi har ofte ment, at det ser ud til at have lange udsigter at få en asylbehandling i et tredjeland og at have et ophold i et tredjeland til at foregå på en facon, så vi kan stå inde for det, og det kan se svært ud. Den mest oplagte model ville være at kunne gøre det i et samarbejde med en kreds af lande og især med nogle store lande, som kan lægge et pres på de lande, vi har et samarbejde med, for at overholde de aftaler, vi indgår med dem.

Men vi er blevet optimistiske, efter at vi har oplevet et Europa, hvor holdningerne forskubbes. Vi er jo godt klar over, at hvis det stod til den nuværende kommissær, ville der nok ikke være megen opbakning til vores planer. Men vi møder jo en forståelse for, at den stramme udlændingepolitik, som Danmark i en årrække har gennemført, har ført til resultater, som gør, at flere og flere kigger i vores retning, når det handler om at have styr på migrantpresset i eget land, og at de har fået den forståelse, at den danske model også vil føre til et styr på migrantpresset mod Europas ydre grænse.

Derfor er vi optimistiske, og vi tror på, at der stadig væk er store perspektiver i idéen om et modtagecenter uden for Europa, især i et samarbejde med andre europæiske lande. Tak for ordet.

Kl. 13:09

Anden næstformand (Jeppe Søe):

Der er en enkelt kort bemærkning fra hr. Christian Friis Bach, Radikale Venstre.

Kl. 13:10

Christian Friis Bach (RV):

Tak for det, og tak for en god tale. Der er sådan en afgørende ting, der nogle gange kan være, altså om man står bag flygtningekonventionen og man dermed står bag, at en person, der står her i Danmark med et særligt beskyttelsesbehov, og som måske endda er svækket, skal kunne søge spontan asyl i Danmark og dermed også få flygtningestatus i Danmark. Skal det fortsat være en mulighed i Venstres sådan scenarie for, hvordan flygtningesystemet skal udvikles?

Kl. 13:10

Anden næstformand (Jeppe Søe):

Ordføreren.

Kl. 13:10

Mads Fuglede (V):

Ja, man skal kunne søge spontan asyl i Danmark, men man er ikke garanteret, at den asylbehandling, der så bliver gennemgået for en, sker, mens man har ophold i Danmark. Det er forskellen. Men selvfølgelig skal vi leve op til de konventioner, vi har indgået. Flygtningekonventionen er en meget, meget vigtig konvention, som blev vedtaget på et tidspunkt, hvor man i øvrigt havde den situation, man har i dag, altså at man havde millioner af mennesker, der lå og skvulpede rundt uden nogen retssikkerhed i verden. Vi skal bare indrette det på en sådan facon, at det er flygtninge med hjælp behov og især de svageste, der bliver imødekommet af den hjælp, vi gerne vil tilvejebringe, og ikke en serie kriminelle organisationer, der lever af andres ulykke.

Kl. 13:11

Anden næstformand (Jeppe Søe):

Spørgeren.

Kl. 13:11

Christian Friis Bach (RV):

Tak for et godt svar, og flygtningekonventionen bygger jo så også på, at man tager et fælles ansvar. Vil Venstre også gerne øge antallet af kvoteflygtninge, der kan komme til Danmark, for ligesom at aflaste de lande, der i nærområderne så faktisk tager et ansvar, men som måske ikke har en mulighed for at opretholde et ordentligt liv for nogle af de mest udsatte flygtninge?

Kl. 13:11

Anden næstformand (Jeppe Søe):

Ordføreren.

Kl. 13:11

Mads Fuglede (V):

Der er to spor i forhold til at svare på det spørgsmål. Vi har hele tiden sagt i Venstre, at vores holdning til kvotesystemet afhænger meget af antallet, der kommer til Danmark som spontane asylsøgere, og hvor godt de, der så er her, bliver integreret i Danmark.

Vi har igennem længere tid set, at det er gået i den rigtige retning på det område. Men den store præmis for for alvor at melde sig ind i det kvotesystem, vi selv har været med til at opfinde, er jo, at man får et modtagecenter, der gør det at søge spontan asyl i sidste led af en menneskesmuglers forretningsmodel mindre interessant. Så vil vi for alvor kunne tage kvoteflygtninge i stedet.

Kl. 13:12

Anden næstformand (Jeppe Søe):

Det fik flere til knapperne. Nu er det hr. Peter Skaarup fra Danmarksdemokraterne.

Kl. 13:12

Peter Skaarup (DD):

Tak til ordføreren for at fremlægge Venstres vurdering af de ting, der foregår i øjeblikket, også omkring migrantkrisen – det er jo en meget interessant debat.

Briterne er jo lidt i samme båd – og måske ikke helt alligevel, men de har meget store udfordringer med asylsøgere og migranter, der transporterer sig over kanalen, og derfor er der noget lovgivning på vej i Storbritannien. Jeg kunne bare godt tænke mig lige at høre ud fra de diskussioner, som regeringen og regeringspartierne har: Er det en lov, der svarer til den, som briterne er i gang med at gennemføre, man forestiller sig i Danmark, altså den samme model og med et center i Rwanda, og hvornår forventer ordføreren at en sådan plan kan komme på tale?

Kl. 13:13

Anden næstformand (Jeppe Søe):

Ordføreren.

Kl. 13:13

Mads Fuglede (V):

Jeg synes ikke, jeg kender nok til de interne britiske behandlinger til, at jeg kan svare på, om det er det, vi læner os op ad. Men jeg kan sige så meget som at det, at man har et stort land, der går forrest på det område, tror jeg tjener vores bestræbelser på at få lavet et modtagecenter enten særskilt som land eller i samarbejde med andre europæiske lande. Det tjener vores sag rigtig godt. Altså, vores selvforståelse fejler ikke noget, men sådan i virkelighedens verden er vi jo ikke helt så store, som vi er i vores selvforståelse. Derfor er det godt at have nogen med mere tyngde, et stort land som Storbritannien, der går forrest på det her område, sådan at de laver et spor, som Danmark så kan følge bagefter. Det tror jeg er gunstigt for os.

Så bliver der spurgt til, hvornår det kommer på plads. Jamen der tror jeg igen, at svaret er, at der er vi også meget afhængige af, at briterne skaber et spor, en præcedens, som vi kan følge ret langt af vejen. Så vi bør næsten rette det spørgsmål til den britiske regering.

Kl. 13:14

Anden næstformand (Jeppe Søe):

Spørgeren.

Kl. 13:14

Peter Skaarup (DD):

Jeg er jo faktisk meget enig med ordføreren i, at vi kan se en mulighed i det, briterne har gang i. Man kan sige, at det kedelige på dansk side så er, at hvor man tidligere havde et indtryk af, at Danmark måske var lidt foran, så er vi blevet overhalet af England, og hvis det er sådan, at der går 5 år f.eks., inden Danmark eventuelt sammen med nogle andre lande får lavet noget, er vi i den grad blevet overhalet af briterne, og så har vi jo ikke gavn af, at der er et stort land, der er gået foran. Så jeg vil bare opfordre ordføreren til at arbejde for, at vi netop bruger det store land som eksempel, og at det sker snart.

Kl. 13:15

Anden næstformand (Jeppe Søe):

Ordføreren.

Kl. 13:15

Mads Fuglede (V):

Ja, og det kan jo vi måske samarbejde med briterne om. Der er mange perspektiver i det. Men i det her spørgsmål er det godt, at vi kan ligge lidt i slipstrømmen af et stort land i forhold til alt det, der foregår. Vi så i sommer de meldinger, der kom om, hvordan man behandlede homoseksuelle i Rwanda, og der er det godt at vide, at der er et land, der har en større tyngde end os til at slå i bordet og sige: Hvis vi skal lave en aftale med jer, er der også nogle regler for, hvordan man behandler dem, der måtte få ophold i jeres land. Og der tror jeg, vi vil være godt tjent med, at briterne går forrest her.

Kl. 13:16

Anden næstformand (Jeppe Søe):

Hr. Mikkel Bjørn, Dansk Folkeparti.

Kl. 13:16

Mikkel Bjørn (DF):

Tak for det, og tak til ordføreren. Det, jeg vil høre lidt ind til, er i forbindelse med de strømninger, der jo er i Europa, og som ønsker en fordelingsnøgle i forhold til fordelingen af asylansøgere. Hr. Peter Kofod nævnte tidligere i dag den her migrationspagt, som man arbejder på nede i Europa-Parlamentet, og som bl.a. handler om en fordelingsnøgle, hvor det ikke længere er nationalstaterne, der på egen hånd skal beslutte, hvilken udlændingepolitik de vil føre nationalt, men i stedet for Europa-Kommissionen, som skal sidde og fordele flygtninge rundt til lande, alt afhængig af hvor mange de har taget og hvor de lige synes det passer bedst osv. Hvad mener ordføreren om den idé, altså at man simpelt hen ophæver folkesuveræniteten i de enkelte nationalstater og så uddelegerer magten til at fordele flygtninge rundt i Europa? I Dansk Folkeparti er vi selvfølgelig ikke glade for den idé, men jeg er lidt nysgerrig på, hvad ordføreren og ordførerens parti mener.

Kl. 13:17

Anden næstformand (Jeppe Søe):

Ordføreren.

Kl. 13:17

Mads Fuglede (V):

Jamen der er vi jo heldigvis allieret med en lang række lande, der i de dele af forhandlingerne har meldt klart ud og har sagt, at det ikke er en løsning, vi ser for os. Det er her, vi som nationalstat skal hævde vores ret til at kunne bestemme selv, og hvis der måtte komme en europæisk aftale på det her område, der indeholder sådan en fordelingsnøgle, er det jo godt, vi har et forbehold, der gør, at vi ikke behøver at gå med til den idé. Jeg ville overhovedet ikke være tryg ved, at man i Kommissionen afgjorde fordelingen af flygtninge i Europa.

Men når det så er sagt, er jeg, og det er vi i Venstre, også fuldstændig på det rene med, at der er nogle lande, der betaler en meget høj pris for den måde, systemet fungerer på i dag. Det drejer sig om Italien og Grækenland, Østrig og andre, som modtager et ekstremt asylpres, og som ligger på de her ruter, og de har brug for vores hjælp til at løse det her problem, og derfor ville det være fint, hvis de også kunne møde vores dygtige og momentvis visionære minister og blive inspireret til at gå med i den her Rwandamodel.

Kl. 13:18

Anden næstformand (Jeppe Søe):

Spørgeren.

Kl. 13:18

Mikkel Bjørn (DF):

Tak for det. Jeg er glad for at høre, at ordføreren ikke bakker op om den her idé om en fordelingsnøgle, og jeg er også glad for, at ordføreren bekræfter, at det er vores retsforbehold, som står i vejen for, at Kommissionen ville kunne vedtage sådan en lovgivning på vegne af Danmark. Siger ordføreren dermed, at han kan stadfæste for fremtiden, at Venstre ikke kommer til at stå inde for, at vi ophæver det danske retsforbehold, som er det værn, vi har imod, at Kommissionen pludselig kommer og siger: Nu skal I tage så og så mange flygtninge?

Kl. 13:18

Anden næstformand (Jeppe Søe):

Ordføreren.

Kl. 13:18

Mads Fuglede (V):

Altså, der er dele af retsforbeholdet, vi meget gerne så ændret, men lige den her del vil vi bestemt ikke kigge på.

Kl. 13:18

Anden næstformand (Jeppe Søe):

Dermed tak til ordføreren. Næste ordfører på talerstolen er hr. Mohammad Rona fra Moderaterne. Værsgo.

Kl. 13:19

(Ordfører)

Mohammad Rona (M):

Tak for det, og tak for ordet. Vi forbeholder os ret til at bestemme, hvem der skal slå sig ned i Danmark. Det tænker jeg de fleste partier er enige om. For flygtninge er situationen naturligvis en anden. Vi har en forpligtelse til at hjælpe mennesker på flugt, men Danmark kan ikke tage imod alle flygtninge, og det skal vi heller ikke. Men med udsigt til fortsat krig, undertrykkelse og klimaforandringer er der desværre udsigt til fortsat stigning i antallet af flygtninge. Kig bare på vores ydre grænser; det problem kan vi ikke løse i Danmark alene. Men der er også en grænse for, hvad vi som land har mulighed for at bidrage med, for det må ikke gå ud over sammenhængskraften og kulturen i Danmark. Vi ønsker derfor at arbejde for en fælles EU-løsning, så vi kan få asylsystemet til at fungere bedst muligt. Derfor er jeg også glad for, at vi i regeringen som udgangspunkt har valgt at fokusere på at arbejde om en fælles europæisk reformation af asylsystemet med eksempelvis et modtagecenter i et sikkert tredje land uden for EU.

Lige nu er det sådan, at menneskesmuglerne har magt, i forhold til at de bestemmer, hvem og hvor mange der kommer til Europa. Vi bliver simpelt hen nødt til at arbejde på tværs af landegrænser nu for at komme op med en fælles løsning i EU. Det arbejde tager tid, det handler om mennesker, og vi skal være sikre på, at vi træffer nogle beslutninger på et ordentligt, oplyst grundlag. Tak.

Kl. 13:20

Anden næstformand (Jeppe Søe):

Første spørger er hr. Mikkel Bjørn, Dansk Folkeparti.

Kl. 13:20

Mikkel Bjørn (DF):

Tak for det, og tak til ordføreren for hans tale. Det, jeg vil spørge ordføreren lidt ind til, er, om han er enig med ministeren og med Socialdemokratiets ordfører i, at såfremt det her ikke kan lade sig gøre i EU-regi, altså såfremt vi ikke kan finde fælles fodslag i en international løsning, så skal vi forfølge en bilateral aftale med Rwanda i forhold til at få det her modtagecenter i et tredjeland, i stedet for at vi ikke får en løsning.

Kl. 13:21

Anden næstformand (Jeppe Søe):

Ordføreren.

Kl. 13:21

Mohammad Rona (M):

Det her er ikke et dansk problem. Det her er et problem, vi har ved vores ydre grænser i Europa og i EU. Derfor er jeg jo også, hvad kan man sige, i forhold til hvad der står i vores regeringsgrundlag, fuldstændig overbevist om, at vi i Moderaterne også mener, at vi skal gå EU-vejen. EU-vejen er den rigtig vej. Vi bliver simpelt hen nødt til at stå sammen som EU og gøre det her.

Kl. 13:21

Anden næstformand (Jeppe Søe):

Spørgeren.

Kl. 13:21

Mikkel Bjørn (DF):

Tak for det. Det var bare heller ikke helt svar på mit spørgsmål, som var, om ordføreren er enig i med Socialdemokratiet i, at såfremt EU-vejen ikke kan lade sig gøre, skal vi forfølge en bilateral aftale. Og såfremt ordføreren ikke er enig i det, så bekræfter han jo indirekte også dermed, at det er Moderaterne, der har fået skrevet ind i regeringsgrundlaget, at det her ikke længere er en løsning, der skal forfølges nationalt, såfremt det er den eneste vej at gå, men at det er en løsning, der alene skal kunne lade sig gøre i internationalt regi.

Kl. 13:22

Anden næstformand (Jeppe Søe):

Ordføreren.

Kl. 13:22

Mohammad Rona (M):

Jeg tænker ikke, det er Moderaterne, der decideret har skrevet det ind. Nu har jeg desværre ikke været med til forhandlingerne på Marienborg, og jeg forholder mig bare til, at vi er tre forskellige partier, der er gået sammen om et regeringsgrundlag, og ud fra det kan jeg bare konstatere, at det, der er kommet ud af det regeringsgrundlag, er, at vi forfølger den ambition om at lave et fælles asylsystem, om det er EU eller Europa, i et tredjeland.

Kl. 13:23

Anden næstformand (Jeppe Søe):

Hr. Peter Skaarup, Danmarksdemokraterne.

Kl. 13:23

Peter Skaarup (DD):

Tak til ordføreren for at redegøre for Moderaternes vurdering af de her ting. Det er jo ekstremt vigtigt, at der sker noget, og at vi får løst de udfordringer, som der er med migranter og asylsøgere i Europa. Jeg er enig med ordføreren i, at det jo ikke bare er et dansk problem, det er et grænseløst problem at få løst. Når det så er sagt, er det klart, at vi er nogle, der har hæftet os meget ved, at den tidligere regering sagde, at man kunne lave en løsning inden for 1 år, ligesom briterne også har arbejdet med, og nu står man så med en prognose fra den siddende regering og minister, der siger, at det måske kan lade sig gøre efter 5 år. Der er altså sket et eller andet fra den tidligere regerings til den nuværende regerings politik. Det kunne jeg godt tænke mig at hr. Mohammad Rona kunne gøre os lidt klogere på: Hvad tror hr. Mohammad Rona der er sket, siden vi nu opererer med et tidsperspektiv, der hedder 5 år i stedet for 1 år?

Kl. 13:24

Anden næstformand (Jeppe Søe):

Ordføreren.

Kl. 13:24

Mohammad Rona (M):

Tak. Det er et godt spørgsmål. Nu sad jeg jo ikke i Folketinget dengang, men man kan jo sige, at man faktisk har diskuteret det her siden 2018, så det her er jo ikke noget nyt. Det er ikke noget, der er poppet op for et par år siden. Man har faktisk diskuteret det siden 2018. Og hvis jeg lige vender tilbage til briterne, så ved jeg ikke, hvor stor en succes det var, når flyet faktisk overhovedet ikke lettede, fordi det var imod konventionerne. Så der skete jo ikke noget med den britiske model. Den gik jo i stykker.

Jeg kan godt gentage det igen, og jeg synes faktisk også, det er vigtigt at gentage – og nu har jeg jo fået spørgsmålet en gang først, og nu har jeg så fået det anden gang også – om den her EU-løsning: Det håber jeg da i hvert fald også at Danmarksdemokraterne vil være med til, altså at hjælpe med at lave sådan et forslag, hvor vi laver et EU-asylsystem sammen i et tredjeland. Det håber jeg da at hr. Peter Skaarup også vil være med til.

Kl. 13:25

Anden næstformand (Jeppe Søe):

Spørgeren.

Kl. 13:25

Peter Skaarup (DD):

Jamen bestemt, men jeg konstaterer jo bare, at statsministeren forsøgte at få et antal lande til at gå ind i en hårdere diskussion, end Kommissionen ville på det her område. Det blev der sendt et brev om, men det var ikke sådan, at EU eller Kommissionen vil arbejde videre i den retning – og der er det her center ikke engang inkluderet. Så siger den svenske statsminister: Ja, men det kan godt være, at man kan nå frem til et eller andet engang –  og sådan noget .Men det er jo heller ikke noget tilsagn. Så det er egentlig bare derfor, jeg står her og spørger ordføreren: Hvordan kan det være, vi er gået fra 1 år til 5 år i tidsperspektiv? For lige nu sker der ingenting.

Kl. 13:25

Anden næstformand (Jeppe Søe):

Ordføreren.

Kl. 13:25

Mohammad Rona (M):

Nej, det der med, at der ingenting sker, tror jeg faktisk ikke er rigtigt. Jeg synes faktisk også, ministeren var inde på det flere gange, og den socialdemokratiske ordfører, hr. Kasper Sand Kjær, var også inde på det. Der er faktisk bevægelse, der er faktisk ret meget mere bevægelse i øjeblikket i forhold til det her spørgsmål, end der har været før. Der er jo flere lande, der har fået øjnene op for det her. Nu snakkede vi før om, hvilke lande det drejer sig om, altså Belgien, Holland og, hvad kan man sige, nogle af de store lande i EU-regi, som faktisk er positive omkring det her. Så hvis vi kan komme til at lave det her, har vi i hvert fald et par lande med her også.

Kl. 13:26

Anden næstformand (Jeppe Søe):

Fru Rosa Lund, Enhedslisten.

Kl. 13:26

Rosa Lund (EL):

Tak for ordet. Det er bare, fordi jeg undrer mig en lille smule over, hvorfor det er bedre at sende flygtninge til et tredjeland, hvis man gør det som EU, end hvis man gør det som Danmark. Som jeg ser det, er det sådan set lige umenneskeligt. Så jeg vil gerne have forklaringen på, hvorfor det er en god løsning. Hvorfor er det lige pludselig blevet en god idé at lave et modtagecenter i et tredjeland, fordi man lige har plantet et EU-flag oven i det?

Kl. 13:26

Anden næstformand (Jeppe Søe):

Ordføreren.

Kl. 13:26

Mohammad Rona (M):

»Fordi man har plantet et EU-flag oven i det« – tak for spørgsmålet. Det her handler sådan set om, at vi i EU-regi får lavet et asylsystem, som er mere humant, for menneskesmuglere har lige nu lidt for meget magt til at bestemme, hvem der skal ind i Europa og ind i EU. Derfor er jeg jo også personligt glad for, at man ikke går alene og ikke går enegang i det her, men at vi har andre lande fra EU og Europa med til det her.

Kl. 13:27

Anden næstformand (Jeppe Søe):

Spørgeren.

Kl. 13:27

Rosa Lund (EL):

Det er bare det, der undrer mig: Hvis man bare lader være med at behandle flygtninge dårligt alene, er det okay at behandle flygtninge dårligt. Det er bare det, jeg simpelt hen ikke kan forstå. Jeg er sådan set enig i, at det ville være en god idé hvis vi havde et fælles asylsystem i Europa. Jeg mener ikke, at det fælles asylsystem skal indebære et modtagecenter i et tredjeland. Jeg mener, at det fælles asylsystem bør indebære, at vi har en bedre fordeling af flygtningene i Europa. Jeg ved godt, at ordføreren tænker, at nu står Rosa Lund igen og er polemisk, men jeg mener det faktisk. Det er svært for mig at forstå, hvorfor det er bedre, når det er mange lande, der gør det.

Kl. 13:28

Anden næstformand (Jeppe Søe):

Ordføreren.

Kl. 13:28

Mohammad Rona (M):

Nu har fru Rosa Lund og jeg jo haft en del timer i salen de sidste par uger og har det også senere i dag. Helt grundlæggende for os handler det sådan set om at få stoppet menneskesmuglingen fuldstændig. Det er jo det, der er udfordringen lige i øjeblikket. Menneskesmuglerne bestemmer, hvem der skal ind i EU og ind i Europa. Det er da totalt dysfunktionelt, fuldstændig. Men jeg glæder mig til at høre Enhedslistens bud på, hvordan vi løser migrantkrisen, her lige om lidt.

Kl. 13:28

Anden næstformand (Jeppe Søe):

Det kommer senere; vi nærmer os i hvert fald. Tak til ordføreren. Nu er den næste ordfører hr. Carl Valentin fra Socialistisk Folkeparti.

Kl. 13:28

(Ordfører)

Carl Valentin (SF):

Tak for det. SF deler fuldstændig analysen af, at det nuværende asylsystem er brudt sammen. Som jeg også har sagt mange gange på den her talerstol, er det jo ret tydeligt, at det er en meget lille håndfuld mennesker, som vi hjælper i dag, i forhold til hvor stor en gruppe der reelt har brug for det. Derfor er der også brug for reformer af vores asylsystem.

Men dansk enegang i forhold til Rwanda er altså ikke løsningen. Human Rights Watch beskriver Rwanda som en de facto etpartistat, hvor overgreb på flygtninge er en daglig ting. Hvis man skal stole på, at flygtninge får den nødvendige beskyttelse i den slags regioner, er der altså brug for bomstærk international monitorering, og det er i øvrigt også svaret på det, som fru Rosa Lund spurgte om lige før, altså hvorfor det skal ske i internationalt regi og ikke bare ved enegang.

I SF er vi af den klare opfattelse, at et nyt asylsystem skal bero på transnationale aftaler, rettigheder og garantier, som alle lande binder sig op på, også Danmark. Det er realistisk set det eneste bæredygtige system til at løfte opgaven, fordi flygtninge er mennesker, som bevæger sig på tværs af grænser. Vi vil arbejde for en international model, hvor forholdene er i orden.

En sådan model kræver for det første, at barnets tarv skal stå helt centralt i spørgsmålet om, hvorvidt en asylansøger eller en afvist asylansøger kan sendes til et tredjeland.

For det andet skal muligheden for at sende asylansøgere til tredjelande begrænses til en defineret gruppe af asylansøgere. Her kan man eksempelvis forestille sig asylansøgere, hvis ansøgninger er åbenbart grundløse. Det kunne eksempelvis være, hvis en given asylansøger har begået alvorlig kriminalitet i sin fortid, eller hvis en person søger asyl, men tidligere har fået en klar afvisning. En bæredygtig og retfærdig model skal således bero på en kraftig indskærpelse af, at den kun kan finde anvendelse, hvis placeringen af asylansøgere sker efter aftalte internationale forhold, dvs. forhold, der ligner dem, man har på danske centre i dag, og som lever op til forhold, rettigheder og konventioner, der er i overensstemmelse med dansk lovgivning og Danmarks internationale forpligtelser.

Sidst, men ikke mindst, skal en model jo ikke være en undskyldning for, at Danmark kan slippe sit ansvar, men en mulighed for, at vi kan tage ansvar på en bedre måde. Og den bedste måde til at sikre, at de flygtninge, der genbosættes i Europa, er dem, der har mest brug for det, er kvoteflygtningesystemet. Derfor må enhver reform, der hjælper mere i nærområderne og reducerer mængden af spontant asyl, følges af et fornyet og styrket engagement i kvoteflygtningesystemet. Det er system, som den nye danske regering fortsat ikke bakker nok op om.

Til sidst er der bare tilbage at sige, at SF går ind for en reform af asylsystemet. Vi afviser ikke muligheden for at asylbehandle i tredjelande, men sådan en model skal altså bero på håndfaste rammer og garantere, at asylansøgere får en værdig behandling. Vi kan ikke gå enegang, og ingen børn skal betale prisen for deres forældres fejltagelser. Tak for ordet.

Kl. 13:31

Anden næstformand (Jeppe Søe):

Der er en enkelt kommentar fra fru Rosa Lund, Enhedslisten.

Kl. 13:31

Rosa Lund (EL):

Tak for talen. Jeg skal bare være sikker på noget. Går SF ind for, at der skal være asylbehandling i Danmark?

Kl. 13:32

Anden næstformand (Jeppe Søe):

Ordføreren.

Kl. 13:32

Carl Valentin (SF):

Ja.

Kl. 13:32

Anden næstformand (Jeppe Søe):

Spørgeren.

Kl. 13:32

Rosa Lund (EL):

Hvad skal vi så med et modtagecenter i et tredjeland?

Kl. 13:32

Anden næstformand (Jeppe Søe):

Ordføreren.

Kl. 13:32

Carl Valentin (SF):

Det har jeg jo lige uddybet i min tale – jeg så godt, at fru Rosa Lund sad og snakkede lidt imens. Men jeg nævnte jo specifikt, at der vil være forskellige hensyn, man skal tage, f.eks. til børn. Der kan være nogle situationer, hvor det ikke giver mening at sende folk til et tredjeland. Vi synes godt, at det kan give fin mening med asylbehandling i Danmark, men det vigtige for os er jo, at vi får et asylsystem, som ikke primært beror på spontant asyl, for det er ikke en god måde at fordele folk på. Derfor vil vi styrke kvoteflygtningesystemet, og vi vil også gerne have modtagecentre i tredjelande, hvis forholdene er i orden, vel at mærke.

Kl. 13:32

Anden næstformand (Jeppe Søe):

Dermed tak til ordføreren. Næste ordfører er hr. Peter Skaarup, Danmarksdemokraterne.

Kl. 13:33

(Ordfører)

Peter Skaarup (DD):

Tak for ordet, og tak for, at den her debat er blevet rejst af Dansk Folkeparti. Jeg tror, det er en vigtig debat, og det er vigtigt, at der sker noget, og at der ikke kun snakkes. Vi var i Danmarksdemokraterne glade for, at der blev vedtaget lovgivning i sidste valgperiode, der juridisk set gør det muligt at sende asylsøgere til et tredjeland som f.eks. Rwanda. Det var et vigtigt skridt hen imod et dansk modtagecenter i Rwanda, som vi i Danmarksdemokraterne er meget positive over for. Men da jeg så læste regeringsgrundlaget, var der jo ikke længere tvivl om, at den diskussion, man også havde hørt om i medierne, var endt med, at planerne om at lave en aftale med Rwanda om et modtagecenter, ikke ville blive en realitet lige foreløbig. Nu vil man først og fremmest gå efter en europæisk løsning. Siden hen har udlændinge- og integrationsministeren udtalt, at han regner med, at det kan blive en realitet inden for 5 år, selv om udlændinge- og integrationsministeren og regeringen kort før folketingsvalget i november måned 2022 havde sagt, at det ville ske inden for 1 år.

Jeg ved ikke, hvorfor ministeren og regeringen lige pludselig har fået den opfattelse, at der er en kæmpestor bevægelse på vej på europæisk niveau i retning af at etablere modtagecentre. Det er rigtigt, at der er snak om det, men der sker ikke rigtig noget, vel? Så sent som i slutningen af marts måned var Europa-Kommissionen ude meget klart at afvise alle planer om at etablere modtagecentre i tredjelande. Og vi synes, det er meget ærgerligt, at man har en eller anden illusion om, at man kan lave en europæisk løsning, som formentlig vil være meget, meget svær at opnå. Kort før folketingsvalget var ministeren jo i Rwanda, hvor ministeren sådan meget stolt kunne fortælle, at man nu indledte officielle forhandlinger om et modtagecenter, og hvor ministeren regnede med, at der kunne stå et dansk modtagecenter klar i Rwanda inden for 1 år. Nu er det så måske om 5 år, og modtagecentret skal være et europæisk. Måske en række andre lande kan gå sammen, men udgangspunktet er altså, at det skal være europæisk, og det lyder ikke særlig sandsynligt, at det kommer til at ske med den holdning, der er rundtomkring i de forskellige lande.

Så er der jo sket det, at man har haft nogle drøftelser med Moderaterne om et regeringsgrundlag. Man har sådan set også haft nogle drøftelser med det Radikale Venstre, for de skulle måske også kunne se sig selv i et regeringsgrundlag eller i hvert fald et grundlag, som de kunne forsvare over for deres bagland. Og det, der sker, er, at man på baggrund af de drøftelser går med til, at det ikke er en dansk løsning, men det er en europæisk løsning, man vil gå efter. Det har været lidt svært at få forskellige ordførere til her under debatten at erkende, at det er sådan, det er. Det er måske heller ikke så formålstjenligt, hvis man erkender, at det er sådan, det er. Men det er jo ikke desto mindre sådan, det er, når man læser de tekster, der ligger til grund for debatten, nemlig regeringsgrundlaget. Der taler man ikke om en dansk løsning; man taler om en europæisk løsning. Og det er løftebrud, minister. Det er løftebrud, regering. For man gik jo til valg på, at man ville lave den her model om Rwanda. Man gik til valg på, at man inden for et år kunne sende asylsøgere herfra til Rwanda. Vi synes, det er ærgerligt, at man ikke lever op til at etablere et modtagecenter i Rwanda, når man går til valg på, at man vil levere et modtagecenter i Rwanda, og når man samtidig ser på, at vores asylsystem – som flere har været inde på, også hr. Mads Fuglede – er brudt sammen på flere forskellige punkter.

Der er behov for et mere sikkert asylsystem, som fortæller menneskesmuglerne, at det ikke kan betale sig at vælge de veje, de gør, og tjene ussel mammon på den trafik, som de sætter i gang. Så vi skal gøre det sådan, at færre tager på den her livsfarlige rejse over Middelhavet for at komme til Europa, så vi får færre spontane asylansøgninger, og så vi kan sende flygtninge og migranter tilbage.

Vi vil i det forslag til vedtagelse, som jeg vil læse op nu, opfordre regeringen til at arbejde for at lave et center i Rwanda, som man gik til valg på. Jeg vil lige læse forslaget til vedtagelse op på vegne af Liberal Alliance, Konservative og Danmarksdemokraterne:

»Folketinget konstaterer, at asylsystemet i Europa ikke fungerer, hvilket man særligt ser i øjeblikket med et enormt pres på EU's ydre grænser, hvor flere flygtninge og migranter strømmer ind i Europa. Derfor er der grundlæggende behov for et bedre og mere sikkert asylsystem, der har det formål, at færre tager på en livsfarlig rejse over Middelhavet for at komme til Europa, så vi får færre spontane asylansøgninger til Europa og dermed også Danmark. Folketinget vil derfor opfordre regeringen til at genoptage de forhandlinger, som man startede med Rwanda kort før valget, så et dansk modtagecenter i Rwanda kan realiseres.«

Kl. 13:38

Anden næstformand (Jeppe Søe):

Forslaget til vedtagelse vil nu indgå i den videre forhandling. Første spørger er hr. Kasper Sand Kjær fra Socialdemokratiet.

Kl. 13:38

Kasper Sand Kjær (S):

Tak for talen. Det var jo lige før, at hr. Peter Skaarup var ved at springe ud som politisk kommentator, for han brugte det meste af sin tid på at udlægge andre partiers politik og interne forhandlinger mellem andre partier, hvor hr. Peter Skaarup så ikke har deltaget. Det var meget interessant, jeg tror det meste var forkert, men det var meget interessant at sidde og lytte til.

Noget af det, jeg så bed mærke i, var så – apropos forkerte ting – at hr. Peter Skaarup siger, at der sker jo ingenting. Nu har vi jo lige haft ministeren på talerstolen, og vi har også i andre anledninger både hørt fra statsministeren og udlændinge- og integrationsministeren om den bevægelse, der er blandt deres kollegaer rundt i Europa. Så jeg vil bare høre: Hvad er det, hr. Peter Skaarup bygger det på, altså at der ikke sker noget rundt i Europa, nu hvor den danske regering åbenlyst har en helt anden opfattelse af de møder, den deltager i, med europæiske regeringer?

Kl. 13:39

Anden næstformand (Jeppe Søe):

Ordføreren.

Kl. 13:39

Peter Skaarup (DD):

Altså, jeg vil bestemt gerne medgive, at der bliver snakket meget om, hvad for nogle muligheder vi har for at undgå den situation, man står i lige nu, og ikke mindst undgå, at den situation med rigtig store migrantstrømme til Europa ender på samme måde som i 2015. Man kan sige, at vi i forhold til dengang så har den fordel, at vi har en udbygget dansk grænsekontrol, som det skal siges, at regeringen så er ved at lempe lidt på – det er så ikke så godt – men vi har trods alt den fordel.

Når det så er sagt, er det jo ikke en varig løsning, der er i forhold til migrantkrisen, ikke mindst den eksisterende. Og som sagt: Der snakkes meget, men der sker ikke noget. Derfor synes jeg, at det er rigtig ærgerligt, at regeringen har opgivet det, man egentlig gik til valg på, og som man fortalte danskerne man ville have, nemlig at asylsøgere skal sendes herfra og til Rwanda inden for et år. Det har man ikke leveret, og det kan Europa heller ikke levere – måske om 5 år, som ministeren siger. Vi kan krydse fingre for, at det sker om 5 år, men der er godt nok lang tid til, og der kan ske meget indenfor 5 år.

Kl. 13:40

Anden næstformand (Jeppe Søe):

Spørgeren.

Kl. 13:40

Kasper Sand Kjær (S):

Nu har regeringen jo faktisk lige besluttet at forlænge grænsekontrollen – så det er jo heller ikke rigtigt, hvad hr. Peter Skaarup fik sagt. Jamen jeg er bare interesseret i at vide, hvad det er, hr. Peter Skaarup bygger den der analyse af, hvad der er holdningen rundtomkring i Europa, og at der ikke sker noget, på. Altså, vi har jo senest set den svenske regering indtage helt andre synspunkter end tidligere. Vi har set otte lande sende et meget hårdt brev til resten af kollegaerne i Det Europæiske Råd og opfordre til handling og til den løsning, vi står her og diskuterer. Så jeg har bare meget svært ved at forstå, hvordan hr. Peter Skaarup og jeg kan have så forskellige opfattelser af, hvad der sker rundtomkring på regeringskontorerne i Europa.

Kl. 13:41

Anden næstformand (Jeppe Søe):

Ordføreren.

Kl. 13:41

Peter Skaarup (DD):

Jamen jeg tror ikke, at der er nogen af os, der ved præcis, hvad der sker inde på regeringskontorerne rundtom i Europa, men det, vi kan forholde os til, er jo, hvad der sker i Rwanda eller for så vidt i et andet land, som europæiske lande gerne vil sende asylsøgere til; og lige nu sker der jo ingenting. Altså, lige nu er der ikke noget dansk modtagecenter i Rwanda, sådan som regeringen gik til valg på. Og det er jo det, vi må forholde os til. Så kan der være nok så mange spændende diskussioner – det er da meget naturligt, at der er det hele tiden – men lige nu er der ikke noget. Det eneste er, at ministeren siger, at der måske om 5 år kan ske noget. Det er da ikke godt nok.

Kl. 13:42

Anden næstformand (Jeppe Søe):

Hr. Mohammad Rona, Moderaterne.

Kl. 13:42

Mohammad Rona (M):

Tak for det. Nu kunne jeg ikke undgå at høre, at hr. Peter Skaarup sagde, at det her var en illusion. Men det er ikke en illusion, det er en ambition, og der er forskel – for vi har en ambition om at gøre det her.

Så vil jeg også bare helt konkret lige høre: Hvad er Danmarksdemokraternes holdning og politik på det her område? Sidder man bare og venter på, at der kommer et asylcenter i et tredjeland, eller har man selv nogle andre klare ambitioner på området?

Kl. 13:42

Anden næstformand (Jeppe Søe):

Ordføreren.

Kl. 13:42

Peter Skaarup (DD):

Jamen, altså, ambitionen fra før valget deler vi jo helt med ministeren. Vi var enige med ministeren før valget om, at vi inden for et år skal etablere et modtagecenter i Rwanda, og at vi måske kunne gøre det sammen med briterne, som jo også er langt fremme i de bestræbelser. Det er rigtigt, som hr. Mohammad Rona sagde, at der for knap et år siden var et fly på vej fra britisk territorium, som ikke kom af sted; men jeg går ud fra, at med de store udfordringer, briterne sidder med, i sig selv gør, at de er nogle skridt længere fremme, end Danmark er. Og vi var jo egentlig lidt på omgangshøjde med briterne dengang; det er vi bestemt ikke nu, for selv om vi har et forbehold over for det her i EU, har vi altså sat os i et europæisk spor, som styres fra Berlin og Paris – og det går langsomt, hvis det overhovedet går.

Kl. 13:43

Anden næstformand (Jeppe Søe):

Spørgeren.

Kl. 13:43

Mohammad Rona (M):

Men lad mig så prøve at spørge igen, i forhold til hvad der er Danmarksdemokraternes politik på området. Jeg synes, at der jo er flere partier, der står fast på, at nu er det et modtagecenter, og nu er det kun den løsning, der findes. Men – hvad kan man sige – en meget erfaren hr. Peter Skaarup, der har siddet i Folketinget i mange år, må da også have tænkt på nogle andre ting.

Kl. 13:43

Anden næstformand (Jeppe Søe):

Ordføreren.

Kl. 13:43

Peter Skaarup (DD):

Jamen, altså, lidt det modsatte af det, som Moderaterne gerne vil åbenbart. Men vil have mere frihed og dermed mindre grænsekontrol, siger man her efter det, som regeringen aftalte med hensyn til grænsekontrol. Altså, den lemper man jo ved, at der er færre betjente på selve grænsen til at kontrollere, hvem der kommer ind i landet. Der kan være alt mulig udenomssnak, men det er jo situationen: Færre betjente på den danske grænse til at kontrollere dér. Det er den forkerte vej at gå – vi skulle snarere have flere. Og vi skal da bestemt også hjælpe Frontex med at styrke den ydre grænse. Det er jo så også i gang – bestemt – men der er masser af ting, man kan gøre.

Men det her center tror jeg bliver det afgørende. Det er det, der kan afhjælpe udfordringen lige nu, så der skal vi ikke vente 5 år.

Kl. 13:44

Anden næstformand (Jeppe Søe):

Tak til ordføreren. Næste ordfører på talerstolen er hr. Steffen Larsen fra Liberal Alliance.

Kl. 13:44

(Ordfører)

Steffen Larsen (LA):

Tak, formand. Og tak til Dansk Folkeparti for at tage debatten op. Det er en vigtig debat. Men lad os starte ved nældens rod, årsagen til, at vi overhovedet diskuterer, om vi skal have et modtagecenter i Rwanda. Spontane asylansøgere er folk, der anmoder om at få asyl, når de står ved grænsen til Danmark eller allerede er krydset ind i landet. De repræsenterer dermed en relativt ressourcerig gruppe af asylsøgere, som har haft økonomien, helbredet og kontakterne til at kunne komme til Danmark og søge om spontant asyl. Og det er altså Liberal Alliances politik, at asyl skal gives til de mennesker, der er mest i nød. Derfor vil vi afskaffe den spontane asyl, da den desværre primært gives til mennesker, der er relativt ressourcerige og derfor har mindre brug for asyl sammenlignet med f.eks. kvoteflygtninge, der oftest er kvinder og børn, som sidder i lejre under dårlige forhold.

Hvis man har formået at komme hele vejen til den danske grænse og dermed for længst er ophørt med reelt at være en flygtning, har man selvsagt mindre behov få asyl end mennesker, der er deciderede flygtninge og søger beskyttelse fra krig, konflikt og ødelæggelse. Men alligevel bruger vi via spontant asyl en masse ressourcer på disse relativt velstillede mennesker, hvilket betyder, at vi får færre ressourcer til de folk, der har allermest brug for vores hjælp og beskyttelse. Asylbehandlingen bør derfor foregå i et tredjeland, helst i områder, hvor flygtningestrømmene opstår. For det asylsystem, vi har nu, er uretfærdigt og inhumant, hvor den spontane asyl tilgodeser de ressourcestærke, hjælper menneskesmuglere og menneskehandlere med at opretholde deres forretninger og på samme tid skader de vestlige landes sammenhængskraft via den undergravende kriminalitet forbundet med menneskehandelen og menneskesmuglingen.

En gruppe af mennesker, som til gengæld har mere brug for beskyttelse, er de såkaldte kvoteflygtninge. De er i udlandet og lever op til FN's definition af flygtninge, og disse kvoteflygtninge har ofte ikke de ressourcer og muligheder, som folk, der kan søge spontant asyl, har. Derfor mener vi i Liberal Alliance, at Danmark skal give asyl til et begrænset antal kvoteflygtninge. Så hjælper vi mennesker i nød, samtidig med at vi kan beholde en relativt stram udlændingepolitik, som tager vores problemer med integration af udlændinge alvorligt. Ved at kanalisere ressourcer fra spontane asylansøgere til kvoteflygtninge kan vi derved gøre en større forskel for de mennesker i verden, der har allermest brug for den beskyttelse, som Danmark kan levere.

Et modtagecenter uden for Europa er altså et væsentligt værktøj i forhold til alle de nævnte problemer. Danmark burde kunne starte selvstændigt op og så lade andre tilslutte sig, så de øvrige EU-lande vågner op. Jeg bemærker også her, at både Nederlandene og også nu Sverige har en udstrakt interesse for netop et modtagecenter uden for Europas grænser, og så har vi også den eksisterende interesse fra Storbritannien.

Med de ord vil jeg sige tak.

Kl. 13:48

Anden næstformand (Jeppe Søe):

Tak til ordføreren. Der er ikke nogen korte bemærkninger. Den næste ordfører er fru Brigitte Klintskov Jerkel fra Det Konservative Folkeparti.

Kl. 13:48

(Ordfører)

Brigitte Klintskov Jerkel (KF):

Mange tak. Og tak til Dansk Folkeparti for at rejse forespørgslen her. Vi var jo en del inde på emnet i forespørgselsdebatten med statsministeren og udlændinge- og integrationsministeren i fredags, hvor vi jo var samlet her i salen i 4 timer, som jeg tror det blev til. Jeg var i hvert fald en del inde på emnet der. Derfor vil jeg gøre det kort i dag.

Det er dybt bekymrende med den migrantkrise, som er under opsejling igen med pres på EU's ydre grænser. Der er brug for et humant asylsystem med asylbehandling i nærområderne. På den måde kan vi bedre imødegå, at mennesker presses til at tage på en livsfarlig rejse over Middelhavet for at komme til Europa. Det haster, og regeringen skal se at komme i gang.

Der er fornyet pres på EU's grænser, og i sidste folketingsperiode var to ministre på PR-tur til Rwanda, og så er der ikke sket noget siden. Det undrer mig, at der ikke rigtig er sket noget fra regeringens side, og hvorfor man ikke har en løsning på det, når der i den grad er brug for en løsning, så migranterne ikke pludselig vælter ind over grænserne. Derfor vil jeg opfordre regeringen til at finde en løsning og presse på i EU i forhold til at finde frem til en fælles løsning, hvis det er det, man går efter. Det er vigtigt, at der bliver fundet en løsning.

Så kan jeg sige, at vi fra Konservatives side støtter den vedtagelsestekst, som hr. Peter Skaarup fra Danmarksdemokraterne læste op. Tak.

Kl. 13:50

Anden næstformand (Jeppe Søe):

Tak for det, og tak til ordføreren. Den næste ordfører er fru Rosa Lund, Enhedslisten.

Kl. 13:50

(Ordfører)

Rosa Lund (EL):

Tak. I Enhedslisten deler vi for en gangs skyld spændte følelser med Dansk Folkeparti, for vi er også meget spændte på regeringens planer for asylbehandling i Rwanda eller i et andet land uden for EU. Rwanda er ikke længere nævnt i det regeringsgrundlag, som Socialdemokratiet, Venstre og Moderaterne er blevet enige om.

I regeringsgrundlaget står der i stedet, at et modtagecenter uden for Europa skal etableres i samarbejde med EU eller en række andre lande. Vi må jo forstå det således, at der altså stadig arbejdes på at etablere et modtagecenter for asylansøgere uden for Danmarks grænser, men at regeringen ikke længere udelukkende har øje på Rwanda, og at der helst skal være flere lande involveret, som regeringen kan læne sig op ad.

Som jeg læser det, har regeringen et behov for at have nogle partners in crime, men uanset hvordan regeringen vælger at formulere det, uanset hvilke lande regeringen allierer sig med, og uanset hvilket land regeringen synes skal købe eller modtage – det er, hvordan man nu formulerer det – vores flygtninge, mener Enhedslisten stadig væk, at Danmarks asylforpligtelse på ingen måde kan eksporteres.

Idéen om at etablere et asylcenter uden for landets grænser har mødt en del kritik, både herhjemme og fra organisationer, hvis viden og kendskab jeg mener vi bør tage alvorligt. Det er jo f.eks. Amnesty, det er DIGNITY, det er Advokatsamfundet og andre organisationer, som har kritiseret idéen.

Hr. Lars Løkke Rasmussen har selv omtalt forslaget som »symbolpolitikkens overmand« og noget, der vil give stort, internationalt negativt fokus. Det var så selvfølgelig, inden hr. Lars Løkke Rasmussen selv blev en del af regeringen og blev udenrigsminister – bevares – men det ændrer ikke ved, at hr. Lars Løkke Rasmussen for en gangs skyld havde ret.

Af FN er ideen blevet kaldt et frontalangreb mod vores internationale asylsystem, og det skyldes jo ikke, at den daværende regering ønskede, at modtagecenteret skulle ligge i Rwanda, for det var sådan set ligegyldigt, hvor man placerede modtagecenteret uden for Danmarks grænser. Det handler grundlæggende set om, at vi eksporterer den forpligtelse, vi har, til at tage imod flygtninge, og det – altså at vi ønsker at eksportere – har FN kritiseret.

Et af argumenterne fra flere partier har jo været, at man med den her plan ønsker en værdig og bæredygtig fremtid for flygtninge og migranter; flygtninge skal beskyttes bedre, så de undgår kriminelle netværk af menneskesmuglere, som præger flugtruterne over Middelhavet i dag. Det er vi i Enhedslisten sådan set fuldstændig enige i, og ingen ønsker status quo – det tror jeg virkelig ikke der er nogen der gør.

Jeg tror ikke, der er nogen, der synes, at vi kan leve med den situation, vi står i i dag, hvor mere end 80 millioner mennesker på verdensplan er på flugt, hvor menneskesmugleres industri bliver understøttet, og hvor mennesker drukner i Middelhavet. Et modtagecenter i et såkaldt nærområde kommer bare ikke til at løse de problemer.

Da den daværende regering i sin tid afslørede, at den havde planer om et center i Rwanda, tog jeg selv til Rwanda for at undersøge forholdene. Her talte jeg bl.a. med det FN-personale, der til daglig arbejder i de flygtningelejre, der ligger i Rwanda, og de sagde: Ligegyldigt hvilket land I sender dem til – om det så er til himlen – vil de komme tilbage til det land, som har været deres mål fra starten af; det er det, de har ofret deres penge og liv for, og det vil de gøre igen, for der er årsager til, de ikke kan vende hjem. Det er den menneskelige natur, for de har ikke noget at miste.

Står det til Enhedslisten, skal regeringen arbejde for en bedre fordeling af flygtningene internt i EU, så de lande, der grænser op til Middelhavet, ikke står alene med opgaven; skal regeringen i samarbejde med FN og de øvrige EU-lande lave lovlige flugtruter – det vil for alvor både stoppe menneskesmuglere og redde mange mennesker fra druknedøden; og sidst, men ikke mindst skal regeringen skabe gode asylprocesser og ordentlige forhold for de mennesker, der søger asyl i Danmark, og det skal foregå her i landet, præcis ligesom vi har gjort det med flygtningene fra Ukraine.

Vi skal tage imod mange flere kvoteflygtninge, end vi gør i dag. Det har vi råd til, midlerne er afsat, og hvad der forhindrer regeringen i at gøre det, står stadig lidt uklart; vi kunne jo bare tage flere kvoteflygtninge i dag, når nu det er så stor en del af regeringens plan.

Så skal jeg læse et forslag til vedtagelse op på vegne af Enhedslisten og Alternativet:

Forslag til vedtagelse:

»Folketinget konstaterer, at Danmark skal bidrage til at løse flygtningekrisen ved overholdelse af flygtningekonventionen, ved at tage flere kvoteflygtninge og ved at bidrage til nærområderne med mere udviklingsbistand målrettet udviklingslandene.«

(Forslag til vedtagelse nr. V 15.) 

Kl. 13:55

Anden næstformand (Jeppe Søe):

Også det forslag vil indgå i den videre forhandling.

Der er spørgsmål, bl.a. fra hr. Christian Friis Bach, Radikale Venstre.

Kl. 13:56

Christian Friis Bach (RV):

Tak for det. Jeg vil bare spørge fru Rosa Lund, om Enhedslisten ønsker, at EU skal gå ud af EU-Tyrkiet-aftalen.

Kl. 13:56

Rosa Lund (EL):

Enhedslisten er modstander af EU-Tyrkiet-aftalen. Ja, det er fuldstændig korrekt.

Kl. 13:56

Anden næstformand (Jeppe Søe):

Spørgeren.

Kl. 13:56

Christian Friis Bach (RV):

Det vil sige, at hvis der er et sikkert tredjeland på ruten, hvor flygtninge kan få behandlet deres sag, få beskyttelse, endda få arbejde, bolig, og hvor børnene kan komme i skole og komme til lægen, vil Enhedslisten på ingen måde acceptere, at man så ligesom kan lave en Dublinordning, der går ud over EU's grænser?

Kl. 13:56

Rosa Lund (EL):

I hvert fald ikke, når det er præsident Erdogan. Det er stensikkert.

Kl. 13:56

Anden næstformand (Jeppe Søe):

Så er det hr. Mohammad Rona, Moderaterne.

Kl. 13:56

Mohammad Rona (M):

Tak for det. Jeg skal bare lige forstå det her helt korrekt. Hvis vi nu i morgen sammen med EU får etableret et modtagecenter i Rwanda eller et andet sikkert sted – det skal selvfølgelig være sikkert og overholde de konventioner, der er – vil Enhedslisten så støtte det?

Kl. 13:57

Rosa Lund (EL):

Nej.

Kl. 13:57

Anden næstformand (Jeppe Søe):

Spørgeren.

Kl. 13:57

Mohammad Rona (M):

Hvorfor?

Kl. 13:57

Rosa Lund (EL):

Fordi vi synes, at vi skal overholde flygtningekonventionen, Genèvekonventionen, som betyder, at vi skal tage imod flygtninge og asylansøgere. Jeg mener, og Enhedslisten mener, at vi skal tage imod asylansøgere i Danmark. Vi skal behandle asylansøgningerne her, og vi skal integrere flygtninge i Danmark. Vi synes ikke, at vi som et land, som ligger i smørhullet i Europa, langt fra Middelhavets grænser, bare kan eksportere den opgave, det er at lave asylbehandling.

Kl. 13:57

Anden næstformand (Jeppe Søe):

Hr. Mikkel Bjørn, Dansk Folkeparti.

Kl. 13:57

Mikkel Bjørn (DF):

Tak til ordføreren, og tak for forslaget til vedtagelse. Lige i det spørgsmål bliver Dansk Folkeparti og Enhedslisten nok ikke partners in crime. Men jeg er lidt nysgerrig på ordførerens holdning til det, hun nævner, i forhold til fordeling af asylansøgere på europæisk niveau. For der er jo faktisk bevægelser i Europa og også i EU, som ønsker en fordelingsnøgle af flygtninge i EU-regi, som jeg nævnte tidligere, hvor det i stedet for nationalstaterne, der egenhændigt tager de beslutninger på nationalt niveau, så skal være Kommissionen, der skal sidde og tage de beslutninger på vegne af nationalstaterne.

Hvad er Enhedslistens holdning egentlig til det? For Enhedslisten har jo tidligere været meget kritisk indstillet over for EU og det, at EU, hvad skal man sige, blander sig i nationale anliggender. Samtidig taler man så om en fordelingsnøgle, hvor jeg ikke helt kan finde ud af, om det skulle foregå nationalt, eller om det er noget, der skulle foregå deponeret  i internationalt regi.

Kl. 13:58

Anden næstformand (Jeppe Søe):

Ordføreren.

Kl. 13:58

Rosa Lund (EL):

Det er et virkelig godt og meget, meget relevant spørgsmål. Vi går ind for, at det skal ske på EU-plan, altså at man i EU skal beslutte, hvordan flygtninge skal fordeles, sådan at Danmark f.eks. kunne aflaste Grækenland, Italien og Spanien. Det går vi ind for. Jeg må så være ærlig og sige, at jeg ikke ved, om det kan lade sig gøre i dag på grund af retsforbeholdet, som Enhedslisten så går ind for. Og der sætter hr. Mikkel Bjørn jo virkelig foden dér, hvor det gør ondt og skoen trykker, eller hvad man siger.

Kl. 13:59

Anden næstformand (Jeppe Søe):

Spørgeren.

Kl. 13:59

Mikkel Bjørn (DF):

Jamen lad os lige lægge retsforbeholdet til side. Jeg skal bare lige forstå det korrekt: Enhedslisten går ind for at ophæve folkesuveræniteten i Danmark i forhold til den nationale varetagelse af udlændingepolitikken, og at den i stedet for skal deponeres i Kommissionen nede i Europa?

Kl. 13:59

Anden næstformand (Jeppe Søe):

Ordføreren.

Kl. 13:59

Rosa Lund (EL):

Nej, vi går ikke ind for, at man deponerer hele varetagelsen af udlændingepolitikken. Det, vi går ind for, er, at man i EU aftaler en fordeling af de flygtninge, som kommer til Europa, for det gør flygtninge jo. Det synes vi ikke at Spanien, Italien og Grækenland kan stå med hele ansvaret for.

Kl. 13:59

Anden næstformand (Jeppe Søe):

Så er det hr. Kasper Sand Kjær, Socialdemokratiet.

Kl. 13:59

Kasper Sand Kjær (S):

Det er jo på den måde en god debat, synes jeg, for nu får vi ligesom også skilt fårene fra bukkene, og vi får konstateret, hvor vi står i de her diskussioner. Jeg synes, at Enhedslisten er meget tydelig på, at vi ikke skal etablere modtagecenter uden for Europa, flygtninge er velkomne i Europa, og så må vi behandle deres sager her. Der er vel et sted mellem 80 millioner og 90 millioner flygtninge i verden i dag, og så vil jeg bare spørge om, hvor mange af dem Enhedslisten så mener skal have ophold i Europa, og hvor mange af de 80-90 millioner der skal have ophold i Danmark.

Kl. 14:00

Anden næstformand (Jeppe Søe):

Ordføreren.

Kl. 14:00

Rosa Lund (EL):

Igen et rigtig godt spørgsmål, som hr. Kasper Sand Kjær udmærket godt ved, for vi har haft den her udveksling før, jeg ikke kan sætte tal på. Grunden til, at jeg ikke kan sætte et tal på, er, at Danmark har skrevet under på Genèvekonventionen, som betyder, at alle flygtninge, der kommer til Danmark, har ret til at søge asyl her. Derfor hverken kan eller vil jeg sætte tal på.

Kl. 14:00

Anden næstformand (Jeppe Søe):

Spørgeren.

Kl. 14:00

Kasper Sand Kjær (S):

Vil fru Rosa Lund anerkende, at hvis bare halvdelen af dem endte i Europa, vil det være en udfordring for de europæiske samfund at integrere dem, og at der derfor måske ville være en pointe i trods alt at finde politiske tiltag, der forhindrer alle verdens flygtninge eller bare halvdelen af dem i at tage ophold i Europa?

Kl. 14:01

Anden næstformand (Jeppe Søe):

Ordføreren.

Kl. 14:01

Rosa Lund (EL):

Jeg synes kun, der er grund til at finde tiltag, som gør, at vi undgår, at folk overhovedet flygter. Jeg synes, vi snakker alt for lidt om, hvorfor mennesker overhovedet er på flugt. Det er de på grund af krig, det er de på grund af sult, på grund af tørke, på grund af oversvømmelser, naturkatastrofer. Jeg ville meget, meget gerne, at vi, og det synes jeg er et meget bedre udgangspunkt for debatten, taler om, hvordan vi kan undgå, at folk er på flugt. For hr. Kasper Sand Kjær har jo ret i, at alle verdens 80 millioner flygtninge selvfølgelig ikke kan bo i Danmark.

Kl. 14:01

Anden næstformand (Jeppe Søe):

Hr. Peter Skaarup, Danmarksdemokraterne.

Kl. 14:01

Peter Skaarup (DD):

Det er jo en interessant diskussion, for jeg synes egentlig, at fru Rosa Lund er befriende ærlig, måske lidt i modsætning til visse andre partier herinde. Vi får rene ord for pengene her, og man siger, at vi er nødt til at tage en del af de flygtninge i hvert fald. Hvor mange kan fru Rosa Lund så ikke svare på, men en del af de flygtninge og migranter, der kommer til Europa. Så er vi så lidt ovre i samme boldgade i mit spørgsmål som det, hr. Kasper Sand Kjær stillede, nemlig hvor mange det så er. Er det 5.000, er det 500, er det 50.000? Det er klart, at hvis man har den tilgang, at man søger bedre økonomiske og uddannelsesmæssige og boligmæssige forhold, og det kunne man godt tænke sig der er mange i Afrika der gerne vil have, så på den måde er der årsager til, at man drager af sted, så er Danmark jo et af de lande, som tilbyder nogle af de her ting på et relativt højt plan, også højere plan end nogle af de sydeuropæiske lande. Så det er jo ikke uden betydning, hvor mange i den her fordeling som Danmark skal have. Hvor stor en procentdel mener fru Rosa Lund så Danmark skal tage?

Kl. 14:02

Anden næstformand (Jeppe Søe):

Ordføreren.

Kl. 14:02

Rosa Lund (EL):

Svaret på spørgsmålet har ikke ændret sig, siden hr. Kasper Sand Kjær spurgte. Jeg kan ikke sætte et tal på. Vi er forpligtet af flygtningekonventionen, og det synes jeg er en god ting. Hvor stor en andel man så ville skulle tage i en fordelingsnøgle internt i EU, hvis det er det, hr. Peter Skaarup spørger om, vil jeg gerne gå hjem og tænke over. Meget gerne faktisk.

Kl. 14:03

Anden næstformand (Jeppe Søe):

Spørgeren.

Kl. 14:03

Peter Skaarup (DD):

Nu har jeg været så heldig at få lov til at være med i nogle forskellige debatudsendelser med fru Rosa Lund, og der er kommet forskellige tal frem om, hvor mange Enhedslisten mente vi skulle tage af dem, der er migranter og kommer til Europa. Det var pænt høje tal, som fru Rosa Lund nævnte der. Hvad er det aktuelle tal? Det er lidt det. Det er jo ret betydningsfuldt for vores velfærdssystem, altså hvor mange vi skal tage og regne med at tage af den gruppe, der kommer til Europa.

Kl. 14:03

Anden næstformand (Jeppe Søe):

Ordføreren.

Kl. 14:03

Rosa Lund (EL):

Det kommer jo så lidt an på, hvad det præcis er for nogle tal, hr. Peter Skaarup efterspørger. Den sidste debatudsendelse, som jeg var så heldig, vil jeg sige, at deltage i med hr. Peter Skaarup, var tallet jo, at vi skulle tage 500 her og nu fra Grækenland og fra Italien. Et andet tal handler om, at jeg og Enhedslisten synes, at Danmark skal tage 2.000 kvoteflygtninge, men hvis vi når så langt i EU, at vi kan lave en fælles fordelingsnøgle, håber jeg da, at tallet kommer til at være højere end 500 til Danmark.

Kl. 14:04

Anden næstformand (Jeppe Søe):

Så er det hr. Steffen Larsen, Liberal Alliance.

Kl. 14:04

Steffen Larsen (LA):

Det her spørgsmål har en vis grad af at være hypotetisk, men der er nogle principper i det, som jeg lige kunne tænke mig var interessante at få svar på. Vesten er jo det frie og sikre sted i verden, om man vil. Det er vel egentlig det, som fru Rosa Lund kommer frem til, når hun står og taler om, hvordan folk fra alle de her andre lande i verden skal have et eller andet sted at søge hen. Vesten er i mindretal i verden – vi er en femtedel af jordens befolkning rundt regnet. Hvis man nu skulle antage, at flygtningene kunne komme til Danmark, til Vesten generelt, i store mængder, som de kunne have lyst til, kunne vi så ikke risikere, at Vesten ophører med at være det frie helle på grund af den undergravning, der kan ske af vores samfund og vores samfundsform?

Kl. 14:04

Anden næstformand (Jeppe Søe):

Ordføreren.

Kl. 14:04

Rosa Lund (EL):

Det kunne det da sikkert godt. Hr. Steffen Larsen har jo ret i, at det er et meget hypotetisk spørgsmål, og jeg synes da indtil videre, at vi er lykkedes rigtig godt med at stå vagt om vores demokratiske institutioner, vores værdier om frihed, lighed, demokrati osv. osv., så jeg har nok ikke helt den samme bekymring, som jeg også lidt hørte ligge i hr. Steffen Larsens hypotetiske spørgsmål. Det ved jeg jo selvfølgelig ikke om der gør; jeg skal ikke lægge ord i munden på nogen herinde i Folketingssalen.

Kl. 14:05

Anden næstformand (Jeppe Søe):

Spørgeren.

Kl. 14:05

Steffen Larsen (LA):

Min bekymring forekommer ikke ved, at det flertal, vi har i Folketinget, skulle stå i en sådan situation, men det er jo mere, hvis nu fru Rosa Lund fik et absolut flertal og hun siger, at i det samme, du kommer til Danmark, har du bare et krav på asyl; du har et krav på behandling, du har et krav på alle de her ting. Det er jo en måde at holde de her sluser eller porte åbne på, som fru Rosa Lund siger, og det vil jo formodentlig over tid medføre en skade på den sammenhængskraft, som er i vores samfund.

Kl. 14:05

Anden næstformand (Jeppe Søe):

Ordføreren.

Kl. 14:05

Rosa Lund (EL):

Jeg tror i hvert fald, at man skal være meget opmærksom på, at antallet selvfølgelig har en betydning. Det tror jeg faktisk der er meget få mennesker som ikke synes at det har. Jeg tror så, at vi er lidt uenige om, hvad for en betydning det har. For mig at se stiller det jo meget, meget store krav til den integrationsindsats, vi skal lave, og det var den ene ting. Den anden ting er, at jeg synes ikke, at man har krav på asyl; man har krav på at søge om asyl. Det er to forskellige ting.

Kl. 14:06

Anden næstformand (Jeppe Søe):

Dermed tak til ordføreren. Næste ordfører er hr. Christian Friis Bach, Radikale Venstre.

Kl. 14:06

(Ordfører)

Christian Friis Bach (RV):

Tak for det. At vi i dag står fuldt og fast bag flygtningekonventionen, og at flygtninge kan søge om asyl også i Danmark, er en lille pris at betale for ikke at vende tilbage til de rædsler, som flygtninge oplevede i Europa under anden verdenskrig. Og det er en lille pris at betale for at sikre, at flygtninge rundtomkring i verden ikke oplever at blive sendt tilbage til forfølgelse og i værste fald død. Og netop det at få forhandlet sin asylansøgning og ikke blive afvist, ikke blive sendt ud, er derfor det helt grundlæggende, det helt afgørende princip i flygtningekonventionen. Og det princip skal og kan vi holde fast i.

For det danske asylsystem er ikke brudt sammen. Tværtimod fungerer det overordnet godt, når det gælder om at afgøre, hvorvidt der er tale om en flygtning, der har brug for og krav på beskyttelse, eller en migrant, som skal sendes hjem. Og løsningen er derfor ikke at afskaffe det danske asylsystem, men at overtale endnu flere lande til at indføre et tilsvarende stærkt asylsystem. Og løsningen er ikke at melde os ud af flygtningesamarbejdet, men at få flere lande til at gå med. Det er det, vi skal arbejde for.

Afskaffer vi retten til at søge spontant asyl i Danmark, bliver det jo langt nemmere for lande rundtomkring i verden at sige, at så ønsker vi heller ikke at tilbyde flygtninge, der kommer til os, beskyttelse, mulighed for en asylproces, mulighed for at kunne bo, leve, arbejde, uddanne sig der, hvor de kommer til. For det er jo det, vi ønsker. Vi ønsker at skabe sikre ruter, vi ønsker at skabe flere sikre tredjelande, hvor flygtninge kan søge beskyttelse og få beskyttelse. Den kamp starter her hos os, og derfor skal vi stå ved og beskytte det danske asylsystem, og det europæiske asylsamarbejde skal beskyttes og styrkes.

Men når det er sagt, anerkender vi fuldt, at der er alvorlige udfordringer på ruterne, hvor flygtningene og migranterne går, og i de sidste 7-8 år er der omkommet over 20.000 flygtninge og migranter på ruterne hen over Middelhavet. Det er dramatiske tal, og det er sørgelige skæbner, familier, der mister deres kære, og hele familier, der går til. Samtidig fremgår det også af tallene, at en stor del, måske op mod 90 pct. af dem, der kommer, kommer ved hjælp af menneskesmuglere, og rigtig mange af de flygtninge og migranter, der går på ruterne, oplever alvorlige krænkelser. Så der er meget store udfordringer, når det gælder strømmene af flygtninge og migranter.

Derfor ser Radikale Venstre positivt på at lave en reform af asylsystemet, så det tilrettelægges, som der også står i regeringsgrundlaget, på en mere human og retfærdig måde, så flere flygtninge hjælpes i nærområderne og via kvotesystemet og  færre risikerer vold, overgreb eller at miste livet. Og derfor bakker Radikale Venstre op om, at vi også engagerer os i løsninger, der overholder internationale konventioner, overholder Danmarks EU-retlige forpligtigelser, og som etableres i et samarbejde i EU eller med en række andre EU-lande. Og så står Radikale Venstre fast på, at Danmark skal leve op til flygtningekonventionen og fastholde retten til at søge spontant asyl og få beskyttelse i Danmark, hvis de er her, eller gennem FN’s kvotesystem.

Jeg vil gerne læse et forslag til vedtagelse op på vegne af Radikale Venstre:

Forslag til vedtagelse 

»Folketinget bakker op om, at en reform af asylsystemet skal tilrettelægges på en mere human og retfærdig måde, sådan at flere flygtninge hjælpes i nærområderne eller via kvotesystemet og færre risikerer vold, overgreb eller at miste livet. Folketinget bakker op om, at Danmark engagerer sig i løsninger, der er mulige, og overholder internationale konventioner og Danmarks EU-retlige forpligtigelser, herunder om at der kan indgås samarbejde med andre lande inspireret af Tyrkiet-aftalen, oprettes et modtagecenter uden for Europa eller andet, der tilsvarende bidrager til at løse udfordringerne. Et modtagecenter uden for Europa skal etableres af EU eller i samarbejde med en række andre lande og etableres i et sikkert tredjeland, der lever op til Danmarks internationale forpligtelser. Danmark og EU skal fortsat leve op til flygtningekonventionen, herunder fastholde retten til at søge spontan asyl og få beskyttelse og varetage beskyttelse af en rimelig andel af verdens flygtninge, bl.a. gennem FN's kvotesystem.

(Forslag til vedtagelse nr. V 16)



Kl. 14:11

Anden næstformand (Jeppe Søe):

Tak for det. Spørgsmålet vil indgå i den videre forhandling. Der er korte bemærkninger, og den første er fra fru Rosa Lund, Enhedslisten.

Kl. 14:11

Rosa Lund (EL):

Tak for det, og tak for talen. Jeg tror ikke, jeg er den eneste, der er lidt i tvivl om, om Radikale Venstre gerne vil have et modtagecenter i et tredjeland eller ej. Det kan også godt være, at jeg er den eneste, der er i tvivl, men så kan ordføreren jo afklare det for mig nu. Skal vi lave et modtagecenter i et tredjeland, eller skal vi have asylbehandling i Danmark?

Kl. 14:12

Anden næstformand (Jeppe Søe):

Ordføreren.

Kl. 14:12

Christian Friis Bach (RV):

Vi skal have asylbehandling i Danmark, det sagde jeg meget klart i min tale. Det skal være muligt at søge spontant asyl og få beskyttelse, hvis man står i Danmark. Og det står vi entydigt fast på. Men vi har jo set de udfordringer, der var tilbage i 2015-2016, hvor man så indgik en aftale med Tyrkiet, hvor man for visse grupper af de syriske flygtning, typisk de stærke mænd, sagde, at der var Tyrkiet at betragte som et sikkert tredjeland, det var et første transitland, og derfor kunne man sende de flygtningegrupper tilbage til Tyrkiet til asylbehandling og beskyttelse der.

Jeg har været i Tyrkiet, flere gange endda, og besøgt flygtningene, og man kan sige meget om Erdogan, men de tog godt imod de syriske flygtninge, og de boede rundt i det ganske tyrkiske samfund i almindelige lejligheder, og børnene gik i den lokale skole, og de kunne arbejde stort set med det samme, og de kunne gå til lægen. Og det var på den måde en slags udvidet Dublinaftale, en første asyllandsaftale, og den slags løsninger vil vi gerne undersøge nærmere, og vi ser positivt på det, for vi kan ikke tåle, at så mange drukner på vej hen over Middelhavet.

Kl. 14:13

Anden næstformand (Jeppe Søe):

Spørgeren.

Kl. 14:13

Rosa Lund (EL):

Tak for svaret. Så det er forkert forstået, at Radikale Venstre går ind for et modtagecenter i et tredjeland, hvis der står et EU-flag oveni, og så længe det bare ikke er Rwanda?

Kl. 14:13

Anden næstformand (Jeppe Søe):

Ordføreren.

Kl. 14:13

Christian Friis Bach (RV):

Nu lægger ordføreren mig jo mange ord i munden der. De siger et sikkert tredjeland, vi siger transitland, det vil sige første asylland. Vi siger overholde EU-retlige forpligtigelser, hvilket faktisk er det samme som de to begreber, som jeg lige har slået fast vi går ind for. Vi siger internationale forpligtelser, og vi siger et samarbejde i EU eller med en række EU-lande. Og det er den ramme, hvormed vi søger løsningerne. Men vi erkender, at der er en meget stor udfordring med de mange flygtninge og migranter, der drukner i Middelhavet. Og kan vi gøre noget for at skabe flere sikre ruter og sikre tredjelande for dem, så de undgår at flygte videre, så vil vi gerne være med til at arbejde for det.

Kl. 14:14

Anden næstformand (Jeppe Søe):

Hr. Peter Skaarup, Danmarksdemokraterne.

Kl. 14:14

Peter Skaarup (DD):

Der er noget, der undrer mig, og når der er noget, der undrer en så meget, så er det måske et meget godt tidspunkt at spørge til det partis ageren, som undrer mig, hvor skabet skal stå, eller hvad der er sket. Og det, der undrer mig, er jo, at før folketingsvalget i november måned 2022 havde vi en situation, hvor der var en krig mellem Socialdemokratiet, der sad i regering, og Radikale Venstre, der var i opposition – eller var støtteparti, men stadig væk i en slags opposition – og det var bl.a. et spørgsmål om Rwanda, der drillede der. Det, som den socialdemokratiske regering gerne ville, var jo, at man gerne ville sende asylsøgere, der var kommet til Danmark, ned til modtagecenteret i Rwanda allerede her i 2023. Det ville De Radikale bestemt ikke være med til.

Så har jeg forstået, at der blev lavet et kompromis, som Radikale Venstre så kunne leve med. Kan hr. Christian Friis Bach fortælle lidt mere om, hvad der skete i de der dage, for lige nu står vi altså i en situation, hvor regeringen har ændret politik og De Radikale virker ret tilfredse?

Kl. 14:15

Anden næstformand (Jeppe Søe):

Ordføreren.

Kl. 14:15

Christian Friis Bach (RV):

Tak til hr. Peter Skaarup. Det skal jeg gerne uddybe, da jeg også deltog i hele forløbet og alle forhandlingerne om præcis den formulering, der står i regeringsgrundlaget. Nu er der ikke nogle af regeringsordførerne her, og det er sådan lidt ærgerligt – nå jo, Mohammad Rona er her, men ministeren er her ikke, nej. Det, der står i det forslag til vedtagelse, som regeringens ordfører lige har fremsat, udelukker for mig at se Rwanda af indtil flere grunde:

Fordi der står, at det skal være et sikkert tredjeland, og UHNCR anerkender ikke Rwanda som et sikkert tredjeland; fordi der står, at vi skal overholde vores EU-retlige forpligtelser, og de tilsiger, at de lande, hvor flygtninge eventuelt skal sendes til asylbehandling i, skal være transitlande, og for langt størstedelen af flygtningene, medmindre der skulle være congolesiske flygtninge imellem, er Rwanda ikke et transitland – så af den grund kunne vi sagtens stå ved det kompromis; og den sidste grund er selvfølgelig, at Danmark før valget ville gå enegang, men i dag vil regeringen gå sammen med andre EU-lande.

Kl. 14:16

Anden næstformand (Jeppe Søe):

For god ordens skyld kan jeg oplyse, at ministeren er lige rundt om hjørnet der. (Christian Friis Bach (RV): Nå ja, han vinker). Så er det spørgeren.

Kl. 14:16

Peter Skaarup (DD):

Igen synes jeg, at det er dejligt at høre sådan nogle befriende ærlige svar på Folketingets talerstol – det er jo egentlig også derfor, vi har den slags debatter. Så godt for det. Men skal man så ikke forstå det, som hr. Christian Friis Bach siger her, som noget, der i virkeligheden betyder, at hr. Christian Friis Bach er enig i det, jeg sagde i min ordførertale på vegne af Danmarksdemokraterne, nemlig at Rwanda ikke bliver til noget?

Kl. 14:17

Anden næstformand (Jeppe Søe):

Ordføreren.

Kl. 14:17

Christian Friis Bach (RV):

Det er jeg meget enig med hr. Peter Skaarup i. I denne sag og i den konklusion står Danmarksdemokraterne og Radikale Venstre så igen skulder ved skulder, og det er jeg enig i. For med de begrænsninger, der ligger i dag, kan Rwanda ikke opfylde de betingelser, der gør, at landet kan overholde de EU-retlige forpligtelser, som handler om transitland, sikkert tredjeland, som UNHCR ikke anerkender Rwanda som værende, og i den løsning, der har været arbejdet med indtil nu, har det jo også været en dansk løsning alene. Men vi ser gerne og positivt på at finde løsninger, og det gør vi også gerne sammen med regeringen. Det har vi også meddelt, og det er derfor, regeringsgrundlaget er, som det er.

Kl. 14:17

Anden næstformand (Jeppe Søe):

Hr. Mohammad Rona, Moderaterne.

Kl. 14:17

Mohammad Rona (M):

Tak for det. Jeg synes, at det efterhånden er lidt tankevækkende, at Danmarksdemokraterne og De Radikale har en masse ting tilfælles ved de her debatter. Det er jo måske positivt nok. Jeg tror lige, at jeg holder fast i det her med Rwanda, for jeg forstår sådan set godt spørgerne, i forhold til hvor De Radikale egentlig står i forhold til Rwanda. Nu ved jeg, at De Radikale jo har skiftet leder og måske nok også strategi, men hvis vi i morgen finder ud af, at Rwanda er stedet, at landet overholder konventionerne, at der ingenting er at sige det på, og at vi sådan set godt kan være med til det, vil De Radikale støtte det så?

Kl. 14:18

Anden næstformand (Jeppe Søe):

Ordføreren.

Kl. 14:18

Christian Friis Bach (RV):

Først vil jeg bare sige, at jeg også er glad for, at Danmarksdemokraterne har nærmet sig De Radikale så betydeligt, og især ordføreren hr. Peter Skaarup. Altså, jeg anerkender fuldt ud den rejse, og vi hjælper gerne det sidste stykke på vejen. Men til det konkrete spørgsmål vil jeg sige: Altså, Rwanda er jo en helt igennem dårlig løsning, fordi det er dyrt, bøvlet og besværligt, og fordi du ikke kan overholde de EU-retlige forpligtelser, i forhold til at det skal være et transitland. Jeg så meget hellere, at man netop arbejdede med at lave solide aftaler med Tunesien eller Marokko eller med Egypten, hvis vi forhåbentlig får et mere demokratisk styre, og Libanon, hvis der kommer stabilitet, så vi udarbejder flere, men bedre udgaver af EU-Tyrkiet-aftalen. Det giver langt mere mening; det giver bedre beskyttelse; det sikrer, at vi udbreder et asylsystem til vores nabolande og får dem til at tiltræde flygtningekonventionen og tilbyde beskyttelse, som gør, at flygtningene ikke skal bevæge sig videre.

Kl. 14:19

Anden næstformand (Jeppe Søe):

Spørgeren.

Kl. 14:19

Mohammad Rona (M):

Tak for det. Jamen ud fra det svar kan jeg jo sådan set fornemme, at De Radikale også er klar til at gå ind i en dialog om et modtagecenter i et tredjeland – om det så er Rwanda, Tunesien osv. Det kan man jo altid i princippet diskutere. Men jeg er da glad for, at vi jo så faktisk har rigtig mange partier her i Folketinget, det står ved at lave et modtagecenter i et tredjeland – om det så er Rwanda eller Tunesien, eller hvad man nu så finder ud af. Det er jo positivt.

Kl. 14:20

Anden næstformand (Jeppe Søe):

Ordføreren.

Kl. 14:20

Christian Friis Bach (RV):

Tak. Jamen vi går gerne konstruktivt ind i det. Vi anerkender, at der er behov for at løse det, når over 20.000 flygtninge/migranter er druknet i Middelhavet i løbet af de sidste 7-8 år. Men vores løsning er primært ikke et modtagecenter. Vores løsning er faktisk sikre tredjelande, altså at vi simpelt hen ikke bare har et center, men har et helt land, hvor flygtninge kan få adgang til asyl, hvor de kan få den beskyttelse, som de ønsker, og hvor der er bæredygtige, som man siger i flygtningesproget, løsninger. Det er jo det, vi arbejder for, og det er en bedre løsning end et center; det er sikre tredjelande, og det er sikre ruter.

Kl. 14:21

Anden næstformand (Jeppe Søe):

Hr. Steffen Larsen, Liberal Alliance.

Kl. 14:21

Steffen Larsen (LA):

Efter den seneste tids tale om både stress og mobning i Folketinget vil jeg gerne indstille til, at vi passer på Peter Skaarups helbred og stopper med de her anklager om, at manden skulle være radikal. Det kan ikke være på sin plads, at vi kommer med den slags grove anklager her i salen.

Kl. 14:21

Anden næstformand (Jeppe Søe):

Værsgo.

Kl. 14:21

Christian Friis Bach (RV):

Jeg vil bare sige, at jeg faktisk ikke mener, at det er en grov anklage. Jeg mener, det er en hædersbevisning.

Kl. 14:21

Anden næstformand (Jeppe Søe):

Jeg formoder ikke, at spørgeren ønsker ordet igen, ej heller er hr. Peter Skaarup, som har haft ordet. Så tak til ordføreren, og nu er vi nået til udlændinge- og integrationsministeren. Værsgo.

Kl. 14:22

Udlændinge- og integrationsministeren (Kaare Dybvad Bek):

Tak for det. Og tak for debatten her i dag. Der har været mange interessante nedslag om radikalt tilhørsforhold og andre ting, men jeg vil egentlig bare sige, at jeg er glad for den opbakning, der er bredt i Folketinget, til at finde en model for et nyt asylsystem, som fungerer på den måde, at dem, som har behov for beskyttelse, bliver stillet et sted, hvor de reelt kan få en bedømmelse af, om de har behov for den beskyttelse, eller om de ikke har det, enten som personligt forfulgte eller som en del af en gruppe, og til, at det erstatter det system, der er i dag, hvor det jo først og fremmest er dem, der har ressourcerne til at betale menneskesmuglere for at fragte dem over, som kommer hertil.

Når jeg snakker med mine europæiske kollegaer, er der jo nogle grupper, store grupper, altså som i titusindvis af flygtninge, der kommer til et land fra et bestemt andet land, hvor anerkendelsesprocenten er på få procent. Det vil sige, at man kan have 3-4 pct. af en hel gruppe, som reelt har behov for beskyttelse, mens resten kommer for at blive afvist og så måske få muligheden for at leve i Europa uden papirer. Det er jo desværre det, vi ser i mange europæiske lande, men som jeg mener vi har fået styr på i Danmark. Det handler om, at når folk er afvist, så lever de livet under radaren og kan måske arbejde sort i et køkken uden nogen rettigheder og til en lav løn, bo hos familiemedlemmer i udsatte boligområder, eller hvor det er henne. Og på den måde skaber man en helt ny underklasse i Europa, som trykker lønningerne for dem, der laver ufaglært arbejde, men som selvfølgelig også gør det usikkert at leve mange steder. Hvis man ser på størrelsen af den gruppe, er det i et land som Sverige ca. 30.000 mennesker, i et land som Tyskland er det ca. 300.000 mennesker, der lever som afviste asylansøgere.

Det løser vi først, når vi på den ene side kan lykkes med at sende folk hjem, og når vi på den anden side sørger for, at vi har et asylsystem, der foregår uden for Europa, sådan at asylprocessen sikrer, at dem, der har behov for asyl, får det, og at dem, der ikke har behov for det, reelt ikke har nogen chance for at blive i Europa. Det er det centrale i den her diskussion.

Så kan man selvfølgelig godt spørge, som fru Rosa Lund gør: Kan det ikke være lige meget, om der står et EU-flag på toppen af det eller ej? Det synes jeg faktisk ikke det er. Altså, hvis vi gerne vil stoppe den trafik, der er over Middelhavet, er det enormt afgørende, om det er hele Europa, der er med i det. For man kan sige, at det jo redder Danmark, hvis vi laver en ren aftale med et andet land, men det redder jo ikke de andre europæiske lande, og i en eller anden forstand hænger vi jo sammen. Hvis der i Tyskland, Sverige eller andre lande opstår en meget stor gruppe af illegale, som lever på et sort marked, så vil det selvfølgelig også påvirke Danmark på et tidspunkt.

Så derfor synes jeg, det giver bedre mening at lave en europæisk løsning. Men man kan selvfølgelig sige, at de principielle ting i det, altså spørgsmålet om, om man overhovedet har lov til at gøre det her, og om det er rimeligt, at man ikke laver en asylbehandling i Danmark, er jo de samme, uanset om det er et europæisk eller et dansk system, man laver. Det er de samme overvejelser og de samme retssikkerhedsgarantier, man selvfølgelig skal have for at kunne etablere det.

Så jeg er glad for, at det her bevæger sig fremad. Jeg havde så sent som her til morgen besøg af den franske minister for migrationsområdet og havde også en god drøftelse med ham om den her sag. Det er sådan, at der simpelt hen er flere og flere lande, som viser interesse for det her spørgsmål. Når man ser, at stort set alle andre vestlige lande rundtom i verden finder løsninger, der har det samme format, altså at man skal stoppe med at få den største andel igennem spontan asylansøgning og i stedet få den største andel flygtninge igennem kvotesystemer, som man gør det i Nordamerika, Australien og Storbritannien, så kommer vi sådan set også, tror jeg, til at gøre det på et tidspunkt på EU-plan. Vi håber så selvfølgelig, at vi kan være med til at sørge for, at det sker noget før, end det ellers ville være sket. Tak for ordet.

Kl. 14:26

Anden næstformand (Jeppe Søe):

Tak til ministeren. Der er ingen korte bemærkninger. Så har hr. Mikkel Bjørn bedt om ordet i anden omgang.

Kl. 14:26

(Ordfører)

Mikkel Bjørn (DF):

Jeg vil egentlig bare slutte af med at sige tak for en, synes jeg, god og perspektivrig debat, som jeg synes måske særlig har bidraget med perspektiver i forhold til partiernes positioner i forskellige spørgsmål.

Enhedslisten går pludselig ind for, at EU skal overtage magten over dansk udlændingepolitik. Det overrasker mig lidt, set i lyset af at Enhedslisten tidligere har været modstandere af det europæiske samarbejde. Moderaterne indrømmer mere eller mindre mellem linjerne, at det er dem, der har fået skrevet ind i regeringsgrundlaget, at det her er noget, der skal ske i EU-regi og ikke nødvendigvis bilateralt, som den daværende regering havde ambitioner om. Og så kan vi gang på gang konstatere, at Danmarksdemokraterne og Radikale nærmer sig hinanden i flere og flere spørgsmål, og det er selvfølgelig bekymrende, men jeg ved ikke, om det er så overraskende.

Jeg synes dog også, det er en debat, der efterlader en del af de store spørgsmål ubesvarede. Jeg startede min tale med at spørge ind til, hvad regeringens konkrete planer for et modtagecenter i Rwanda eller et andet tredjeverdensland var, altså hvor langt regeringen var med det, i hvilket land det skulle opføres, og hvad status i det hele taget var på den her ambition, og det store spørgsmål synes jeg stadig står relativt ubesvaret hen.

Vi deler i Dansk Folkeparti regeringens ambitioner, men vi mener ikke, at det her er noget, der kan vente på en eller anden langsigtet, teoretisk international løsning; vi mener, det er noget, der skal undersøges hurtigst muligt. Vi står i en ny migrantkrise, vi står med muligheden for, at der allerede inden for få måneder kan stå titusindvis af migranter ved Danmarks grænse, og der skal vi altså være parate til at tage de løsninger i brug, der kan sikre, at vi ikke står en ny flygtningekrise a la 2015.

Så jeg håber, at regeringen strammer lidt op og bliver lidt mere initiativrig i det her spørgsmål. Og så vil jeg gerne sige tak for debatten.

Kl. 14:28

Anden næstformand (Jeppe Søe):

Der er ingen korte bemærkninger. Tak til ordføreren.

Da der ikke flere, der har bedt om ordet, er forespørgslen sluttet. Jeg vil gerne have lov til at takke for en venskabelig tone og for godt humør. Jeg håber, der er mange borgere, der kigger med lige nu, så de kan se, at Folketinget er fuld af gensidig respekt.

Afstemningen om de fremsatte forslag til vedtagelse vil som nævnt først finde sted tirsdag den 9. maj 2023.

Det næste punkt på dagsordenen er:

13) 1. behandling af beslutningsforslag nr. B 50:

Forslag til folketingsbeslutning om smidigere regler for permanent opholdstilladelse for unge under uddannelse.

Af Christian Friis Bach (RV) m.fl.

(Fremsættelse 14.03.2023).

Kl. 14:30

Forhandling

Fjerde næstformand (Karina Adsbøl):

Ordføreren for forslagsstillerne ønsker at give en begrundelse for forslaget. Værsgo til forslagsstiller.

Kl. 14:31

Begrundelse

(Ordfører for forslagsstillerne)

Christian Friis Bach (RV):

Tak for det. For godt et år siden fik Tajma Mehic fra Horsens afslag på permanent opholdstilladelse, fordi hun hen mod slutningen af sin handelsskoleuddannelse besluttede at skifte til gymnasiet. Derfor var der en meget kort periode, hvor hun ikke var under uddannelse. Dengang udtalte den daværende udlændinge- og integrationsminister, Mattias Tesfaye, at han anerkendte behovet for at justere reglen om permanent opholdstilladelse til unge.

Samtidig har vi jo set en situation, hvor unge føler sig tvunget til at opgive deres uddannelse og tage et arbejde for at optjene retten til permanent ophold. Det giver ikke mening i et land og i et samfund, hvor vi har brug for, at unge dygtiggør sig, bliver klogere og kan bidrage til samfundet.

Det er de to udfordringer, vi ønsker at sætte fokus på med det her beslutningsforslag, og vi opfordrer regeringen til at fremsætte et forslag, så uddannelse kommer til at tælle – så et fuldtidsstudium, en læretid, en lærlingeplads, en praktikplads kan blive ligestillet med fuldtidsarbejde ved beregning af krav om beskæftigelse – og så unge under 19 år godt kan skifte uddannelse, uden at de dermed mister retten til at få permanent ophold. Tak for ordet.

Kl. 14:32

Fjerde næstformand (Karina Adsbøl):

Tak til ordføreren. Forhandlingen er åbnet. Den første, der får ordet, er udlændinge- og integrationsministeren. Værsgo.

Kl. 14:32

Forhandling

Udlændinge- og integrationsministeren (Kaare Dybvad Bek):

Tak for det, og velkommen til den fjerde i formandsstolen her. Det er lige før, vi slår vores rekord fra den anden dag, men lad os nu se.

Radikale Venstre foreslår med beslutningsforslaget, at regeringen skal fremsætte lovforslag om, at reglerne for tidsubegrænset opholdstilladelse ændres. Det foreslås, at fuldtidsstudium, læretid og praktik skal sidestilles med fuldtidsarbejde i forhold til opfyldelse af beskæftigelseskravet. Endvidere foreslår de, at den lempelige adgang til tidsubegrænset ophold for unge udlændinge under 19 år ændres, så der ikke længere stilles krav om, at ansøgeren har været i uafbrudt uddannelse eller fuldtidsbeskæftigelse siden afslutningen af folkeskolen.

Det er velkendt fra pressen og fra tidligere debatter her i salen, at der under den tidligere regering var igangsat et arbejde i forhold til justering af reglerne for tidsubegrænset opholdstilladelse. Det handlede om muligheden for at medregne lønnet praktik og læretid undervejs i uddannelse i forhold til beskæftigelseskravet. Der blev også set på særlige regler for unge i forhold til kravet om, at ansøgeren skal have været i beskæftigelse eller uddannelse siden afslutningen af folkeskolen.

Det er lige så velkendt, at der blev udskrevet folketingsvalg, der medførte den tidligere regerings afgang, og nu er der en ny regering, som arbejder efter sit eget regeringsgrundlag. Det er baseret på tillid mellem partier, der har forskellige prioriteringer, holdninger og historiske rødder, og vi har et arbejdsprogram, der indeholder regeringens prioriteter. Der er en del, og vi mener, det er en ambitiøs regering, der reelt ønsker at ændre Danmark i bedre retning.

Derfor vil jeg først og fremmest arbejde for at gennemføre de målsætninger, som regeringsgrundlaget opstiller på mit område, og regeringen kan derfor ikke på nuværende tidspunkt støtte beslutningsforslaget. Når vi er kommet længere med vores udlændingepolitiske prioriteringer i regeringsgrundlaget, vil der være rum for at se på, om der er andre ting, vi også kan tage op. Men jeg kan ikke love på nuværende tidspunkt, at det bliver en fuldstændig gennemførelse af det beslutningsforslag, som der ligger her. Tak for ordet.

Kl. 14:34

Fjerde næstformand (Karina Adsbøl):

Tak til ministeren. Der er en kort bemærkning til fru Samira Nawa, Radikale Venstre. Værsgo.

Kl. 14:34

Samira Nawa (RV):

Tak. Det ærgrer mig, at det er den konklusion, ministeren når frem til – at regeringen ikke kan støtte. Men jeg bemærker også, at ministeren siger »på nuværende tidspunkt«.

Derfor kunne jeg godt tænke mig en tidshorisont. For det er jo ikke bare et beslutningsforslag og en lov, som vi lige ændrer, fordi det kunne se godt ud, for syns skyld. Det er jo faktisk mennesker, der virkelig er berørte af det i deres hverdag, men som er borgere i det danske samfund, og som gør lige præcis det, vi beder dem om – uddanner sig – men på en eller anden måde oplever at blive straffet for at tage uddannelse i stedet for beskæftigelse. Så kunne vi få en tidshorisont fra regeringens side, når man siger »ikke på nuværende tidspunkt« – eller en ærlig afvisning, hvis det er det, man mener som regering?

Kl. 14:35

Fjerde næstformand (Karina Adsbøl):

Ministeren.

Kl. 14:35

Udlændinge- og integrationsministeren (Kaare Dybvad Bek):

Nej, jeg vil ikke fuldstændig afvise det. Jeg ved ikke, om jeg er enig i præcis den tekst, der står her, men jeg synes sådan set, at der i hvert fald på nogle stræk er noget, som giver mening, og som vi også selv har diskuteret, eller som jeg selv har været med til at diskutere tidligere.

Jeg har tre store ting, som jeg skal have gennemført først. For det første skal vi have lavet nye regler for familiesammenføring, som er noget, der står meget højt på vores prioriteringsliste. For det andet skal vi have lavet en ordning for nogle af de kvinder, som bor på Kærshovedgård, som er afviste asylansøgere fra bl.a. Syrien. Og så skal vi også have lavet en ny arbejdspligt, som selvfølgelig især er rettet mod folk med udenlandsk baggrund, som i mange år har været uden for arbejdsmarkedet.

Jeg vil gerne have afsluttet de ting, som står øverst i regeringsgrundlaget, før jeg går i gang med nogle nye ting. Jeg håber selvfølgelig, at det går så hurtigt som muligt, men vi kommer nok i hvert fald over i den næste folketingssamling, før det bliver relevant.

Kl. 14:36

Fjerde næstformand (Karina Adsbøl):

Spørgeren for anden korte bemærkning. Værsgo.

Kl. 14:36

Samira Nawa (RV):

Anerkender ministeren, at der er unge mennesker, som står i en rigtig svær situation og f.eks. oplever, at de ikke kan rejse med deres studiekammerater ud. Det kan jo føre til mistrivsel, til stigmatisering. Jeg vil egentlig høre, om ministeren anerkender, at der er unge mennesker i Danmark, der gør lige præcis det, som vi politikere beder dem om, men som sidder og har det enormt svært, fordi de hele tiden skal forny en midlertidig opholdstilladelse.

Kl. 14:37

Fjerde næstformand (Karina Adsbøl):

Ministeren.

Kl. 14:37

Udlændinge- og integrationsministeren (Kaare Dybvad Bek):

Jeg anerkender hundrede procent, at de regler, som jeg administrerer, har en enormt stor betydning, både for vores samfund som helhed, men selvfølgelig især også for de mennesker, som er underlagt de regler. Det gælder jo bl.a. folk, som har udenlandsk baggrund, som er her på forskellige opholdsordninger, og som ikke har permanent ophold. Så jeg er hundrede procent klar over, at det er alvor, når vi snakker om de her ting, men det ændrer ikke ved noget med hensyn til ønsket om, at man i alle uddannelsesformer og alle uddannelsesforløb skulle optjene til permanent ophold. Det har vi aldrig støttet. Det er i hvert fald ikke noget, vi har støttet de sidste mange år fra Socialdemokratiets side.

Kl. 14:38

Fjerde næstformand (Karina Adsbøl):

Tak. Så er det hr. Christian Friis Bach, Radikale Venstre. Værsgo.

Kl. 14:38

Christian Friis Bach (RV):

Tak til ministeren for sådan set at tage positivt imod det. Jeg hører også en meget positiv indstilling til at få fremsat noget så hurtigt som muligt. Jeg kan da bare sige, at hvis man i Udlændinge- og Integrationsministeriet mangler arbejdskraft til at få udfærdiget et godt lovforslag, tilbyder vi gerne at gøre det meget hurtigt.

Det, jeg derudover vil spørge om, er, om man ikke kunne se på noget af det helt enkle, nemlig de her unge, der er lynhurtige, knokler løs og færdiggør gymnasiet, inden de bliver 18 år, og derfor ikke har en uafbrudt uddannelse. Skulle man ikke løse det ret hurtigt? Det er jo en meget simpel, enkel, lille forandring, som man godt kunne gå til allerede i indeværende samling.

Kl. 14:38

Fjerde næstformand (Karina Adsbøl):

Ministeren.

Kl. 14:38

Udlændinge- og integrationsministeren (Kaare Dybvad Bek):

Der ligger jo selvfølgelig nogle arbejdsmæssige ting, i forhold til hvor meget kapacitet og hvor meget båndbredde man har i et ministerium, og det er jo, som det er. Jeg vil sige, at der er adskillige områder, hvor jeg godt kunne ønske mig at vi havde hurtigere sagsbehandlingstider i ministeriet, f.eks. på indfødsretsområdet, hvor det i dag er 22 måneder. Så jeg skal også passe på med, hvor meget jeg kan love de fuldmægtig kan bruges til noget andet. Det er så den ene del.

Den anden del handler jo om, at jeg selvfølgelig også sidder som en del af regeringen. Det, der lå her, var jo den tidligere regerings forslag med alle de balancer, forhandlinger og overvejelser, der lå bag det, og jeg vil ikke her i dag endegyldigt sige, om vi så kommer til at tage det op, og på hvilket tidspunkt det vil være. Jeg siger bare, at jeg synes, der er nogle gode takter i forslaget. Jeg kan godt se rimeligheden i noget af det, der bliver foreslået, og derfor vil jeg ikke stå og afvise det fuldstændig. Jeg synes, at f.eks. det her med læretid er noget, som giver mening.

Kl. 14:39

Fjerde næstformand (Karina Adsbøl):

Tak. Jeg skal høre, om der ønskes en anden kort bemærkning? Man skal huske at trykke sig ind.

Værsgo.

Kl. 14:39

Christian Friis Bach (RV):

Tak for det. Nu talte vi om de unge, der lige får en måneds slip, fordi de skifter eller er hurtige. Men det med lærlinge og det med fuldtidsstudier giver vel også rigtig god mening. Vi ved jo, at mange unge knokler alt, hvad de kan, på deres studier, og jeg er med på, at et kursus i Horsens, eller hvor det var, få timer om ugen ikke kunne tælle med, men et fuldtidsstudium. Er det ikke det, ministeren mener også kan være berettiget til at komme med i beregningen af permanent ophold?

Kl. 14:40

Fjerde næstformand (Karina Adsbøl):

Ministeren.

Kl. 14:40

Udlændinge- og integrationsministeren (Kaare Dybvad Bek):

Jeg synes, det er en utrolig vigtig diskussion. Hvis vi kommer til en reel forhandling om det her, er der selvfølgelig en vigtig diskussion, der handler om, hvad der skal tælle med, og hvad der ikke skal tælle med. Det, som var min intuitive indstilling, var, at hvis du indgår på en arbejdsplads på lige fod med folk, der er lønnede, burde det tælle med, altså som man eksempelvis har det på en pædagoguddannelse, hvor man har lønnet praktik, og for så vidt på en journalistuddannelse, på en håndværksuddannelse, på sosu-uddannelsen og andre steder. Men det er en interessant diskussion, og den mener jeg sådan set også vi skal have i dybden, den dag vi kommer til det.

Kl. 14:40

Fjerde næstformand (Karina Adsbøl):

Så siger vi tak til ministeren. Der er ikke flere korte bemærkninger, så vi går i gang med ordførerrækken. Den første er hr. Kasper Sand Kjær, Socialdemokratiet. Værsgo.

Kl. 14:41

(Ordfører)

Kasper Sand Kjær (S):

Tak for det. Med beslutningsforslaget, vi behandler nu, foreslår Radikale Venstre at ændre beskæftigelseskravet for tidsubegrænset opholdstilladelse, så fuldtidsstudium, læretid og praktik sidestilles med fuldtidsarbejde ved beregning af beskæftigelseskravet. Ligesom med andre af de diskussioner, vi har haft med hinanden i den her kreds i løbet af ugen, så er det her jo også en diskussion, der har været før, og hvor positionerne vel er nogenlunde velkendte.

I Socialdemokratiet mener vi, at man som ny i Danmark skal gøre sig fortjent til sine rettigheder. For os er det nemlig en vigtig rettesnor, at pligt kommer før ret. Derfor stiller vi også høje krav til udlændinge, som ønsker at opnå en permanent opholdstilladelse i Danmark. For det er nemlig vigtigt, at de personer, der får permanent ophold, har udvist både evne og vilje til at blive en del af vores samfund, og det udviser man jo bl.a. ved at bidrage til den store fælleskasse måned efter måned ved at gå på arbejde og betale sin skat. En permanent opholdstilladelse i Danmark giver  de rettigheder og de pligter, som vi har i det danske samfund, resten af livet, og derfor mener vi også, at det er helt rimeligt, at man som ny i Danmark har pligt til at bidrage nogle år på arbejdsmarkedet ved at arbejde minimum 30 timer om ugen, inden man kan få en permanent opholdstilladelse.

Så er der enkelte elementer i beslutningsforslaget, som man måske sagtens senere hen ville kunne drøfte nærmere, hvilket ministeren jo også var inde på, men udgangspunktet må være, at når man er her som ny i Danmark og man er her midlertidigt, så skal man gå på arbejde og forsørge sig selv. Derfor støtter Socialdemokratiet ikke forslaget. Tak for ordet.

Kl. 14:42

Fjerde næstformand (Karina Adsbøl):

Tak til ordføreren. Der er en kort bemærkning til fru Samira Nawa, Radikale Venstre. Værsgo.

Kl. 14:43

Samira Nawa (RV):

Tak. Positionerne er velkendte, siger ordføreren fra Socialdemokratiet, men vi har faktisk fremsat beslutningsforslaget, fordi vi er kommet lidt i tvivl om de her positioner, for vi har netop hørt Socialdemokratiet faktisk ytre sig positivt over for, at f.eks. læretid og praktik kunne tælle med. Det har vi i hvert fald tidligere hørt Socialdemokratiet ytre sig positivt omkring. Vi har også hørt i forhold til de her helt unge mennesker, de 18-19-årige, at deres studie skulle være uafbrudt, og det kan man jo ikke, hvis man f.eks. i løbet af en sommerferie skifter studie. Så er det jo, at man på en eller anden måde bliver straffet, og så må man udskyde ansøgningen om permanent ophold til om mange år. Og der har jeg hørt Socialdemokratiet ytre sig positivt omkring de elementer i det i hvert fald. Er det fortsat Socialdemokratiets position?

Kl. 14:43

Fjerde næstformand (Karina Adsbøl):

Ordføreren.

Kl. 14:43

Kasper Sand Kjær (S):

Som jeg også sagde i min ordførertale, synes jeg, der er enkeltelementer, som jeg godt kan være åben over for at vi på et tidspunkt kan drøfte, bl.a. om, hvorvidt læretid, når man tager en erhvervsuddannelse, skal tælle med. Der går man jo på arbejde, man får en løn, man betaler skat, og derfor er der jo, synes jeg, noget rimelighed i at diskutere, om det skal sidestilles med sådan almindelig beskæftigelse på arbejdsmarkedet. Men jeg synes også, der er langt fra det og så til at tale om, at helt almindelige studier af en hvilken som helst karakter skulle kunne tælle med i permanent ophold.

Men som sagt er vi helt sikkert åbne over for enkeltelementer – det har vi også været tidligere, og som ministeren også redegjorde for, er der andre prioriteter nu på det her område, som skal gennemføres først, og så kan det jo være, at vi kommer til den her diskussion. Men jeg synes nu også, at vi generelt skal passe på med kun at have en diskussion af enkeltelementer – både når vi diskuterer permanent ophold og for så vidt også dansk indfødsret og andet – og hele tiden ændre reglerne, hvilket vi lidt har haft en tendens til tidligere. Det gør det også sværere for dem derude, der gerne vil opnå permanent opholdstilladelse, at navigere i det.

Kl. 14:45

Fjerde næstformand (Karina Adsbøl):

Spørgeren for den anden korte bemærkning.

Kl. 14:45

Samira Nawa (RV):

Jeg tror, at det, der har gjort det svært for de mennesker, der gerne vil opnå permanent opholdstilladelse, har været, at barren har flyttet sig hele tiden, fordi reglerne er blevet strammere og strammere – ikke den anden vej rundt.

Det, som jeg godt lige i tillæg til det tidligere spørgsmål vil høre ordføreren om, er situationen, hvis man er på et fuldtidsstudium – og der hører jeg godt, hvad ordføreren siger om, at det for Socialdemokratiet ikke ligger først for, at det skal tælle på lige fod med beskæftigelse – så er man trods alt begrænset i den tid, man har til at arbejde. Kunne man forestille sig, at et studiejob kunne tælle med, hvis ikke et fuldtidsstudium kan?

Kl. 14:45

Fjerde næstformand (Karina Adsbøl):

Ordføreren.

Kl. 14:45

Kasper Sand Kjær (S):

Til det første vil jeg sige, at det er rigtigt, at reglerne er blevet strammet mange gange, og det er måske også derfor, jeg prøver at sige, at vi ikke hele tiden skal ændre reglerne. Men de er jo blevet strammet af en god grund – fordi det tidligere har været for let at få permanent ophold i Danmark. Og derfor er det godt, at vi har strammet reglerne.

Så er der, som jeg siger, også i det her forslag enkeltelementer, man sagtens kunne diskutere, f.eks. læretid. Jeg tror, at jeg som udgangspunkt vil være skeptisk over for, at studiejob kan tælle med, men det kan vi jo tage en drøftelse af, når den tid måske kommer.

Kl. 14:46

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken, som er hr. Mads Fuglede fra Venstre. Værsgo.

Kl. 14:46

(Ordfører)

Mads Fuglede (V):

Tak for ordet. Med dette beslutningsforslag ønsker Radikale Venstre, at fuldtidsstudium, læretid og praktik skal sidestilles med fuldtidsarbejde i forhold til beregning af opfyldelse af beskæftigelseskravet. Samtidig ønsker Radikale Venstre lempeligere regler for adgang til tidsubegrænset opholdstilladelse for udlændinge under 19 år, så det ikke længere skal stilles som krav, at unge udlændinge skal have været i uafbrudt uddannelse eller fuldtidsbeskæftigelse efter afslutning af folkeskolen, for at kunne få tidsubegrænset ophold.

I Venstre mener vi, at det at give udlændinge tidsubegrænset ophold i Danmark har en høj barre af en grund – ikke bare fordi det er et privilegium at få adgang til det danske samfund, men også fordi der, uagtet om grundlaget for vedkommendes ophold ændrer sig eller man eksempelvis bliver afhængig af offentlig hjælp osv., er en grund til, at vi har strammet de her regler tidligere og ad flere omgange.

Når man laver stramninger, kan der jo opstå uhensigtsmæssigheder i de regler, man får lavet. Vi har nogle stramninger, som betyder, at det eksempelvis ikke tæller med, når man får elevløn, og det kan vi i Venstre egentlig godt se er problematisk. Og derfor er det relevant at undersøge, om der er nogle af de her regler, vi har fået indført for tidsubegrænset ophold, der skal ændres, enten erstattes af noget andet eller bare helt bortfalde. Men som ministeren også nævnte, vil regeringen først og fremmest arbejde for at gennemføre de målsætninger, som vi har opstillet i fællesskab. Det er logisk.

Vi kan ikke, som det ligger, støtte beslutningsforslaget. Det er alt for omfangsrigt. Vi mener i bund og grund, at man skal bidrage til det danske samfund i højere grad, inden man kan få permanent ophold her. Men der kan være aspekter, vi skal kigge på, og når vi kommer længere ned i bunken af ændringer, som vi selv i regeringen har besluttet os for at kigge på, så kan det være relevant at kigge på det område. Det vil vi i Venstre gerne bakke op om.

Kl. 14:49

Fjerde næstformand (Karina Adsbøl):

Tak til ordføreren. Der er en kort bemærkning til fru Samira Nawa, Radikale Venstre. Værsgo.

Kl. 14:49

Samira Nawa (RV):

Tak for talen. Det er egentlig bare for lige at få udboret det her med, at der kan være aspekter, man gerne vil kigge på. Nu var en tidligere ordfører inde at tale om det her med læreplads og praktik. Kunne det være det, som man godt ville kigge på, også set fra Venstres synspunkt?

Kl. 14:49

Fjerde næstformand (Karina Adsbøl):

Ordføreren.

Kl. 14:49

Mads Fuglede (V):

Ja, det er faktisk netop det område, hvor vi i Venstre synes, at man sagtens kan diskutere, om det egentlig ikke burde tælle med på den konto, der fører til, at man kan få permanent opholdstilladelse i Danmark.

Kl. 14:49

Fjerde næstformand (Karina Adsbøl):

Tak til ordføreren. Der er ikke flere korte bemærkninger, og vi går videre til den næste ordfører i rækken, som er hr. Mohammad Rona fra Moderaterne. Værsgo.

Kl. 14:49

(Ordfører)

Mohammad Rona (M):

Tak for ordet. Først og fremmest tak til Radikale Venstre for at fremsætte et forslag, som jeg i hvert fald tidligere har kommunikeret ret klart om. Når du søger om permanent ophold, er der jo en lang række krav, du skal opfylde, herunder krav om beskæftigelse. Kravene er fair på deres måde. Dog kan beskæftigelseskravet i nogle tilfælde faktisk være en udfordring, hvis man som studerende vil søge om permanent ophold. Med de nuværende regler, hvor alene beskæftigelse og ikke uddannelse, læretid eller praktik har betydning for muligheden for at opnå permanent ophold, kan man faktisk fjerne incitamentet til at dygtiggøre sig.

Derfor står vi også sammen med de andre regeringspartier fast på, at der skal kigges på de regler i forhold til beskæftigelseskravet for studerende. Vi har jo brug for kloge hoveder og hænder i Danmark, det synes jeg vi hører om hele tiden. Vi har brug for faglærte, hvilket vi også snakker om hele tiden. Det her kan være noget, der gør, at man som ung faktisk hellere arbejde i stedet for at studere, og det kan være et problem.

Om det her beslutningsforslag, som kommer fra De Radikale, er den rigtige måde at gøre det på, skal jeg ikke kunne sige, men jeg synes, vi skal se positivt på det, og lige nu har vi, som de andre ordførere sagde det meget præcist, en række forslag i regeringsgrundlaget, som vi først og fremmest vil fokusere på i den kommende tid. Tak.

Kl. 14:51

Fjerde næstformand (Karina Adsbøl):

Tak til ordføreren. Der er en kort bemærkning til fru Samira Nawa, Radikale Venstre. Værsgo.

Kl. 14:51

Samira Nawa (RV):

Jeg synes, ordføreren holder en tale med de rigtige ord og argumenter, men kommer frem til den forkerte konklusion, hvis ordføreren spørger mig. Det her med, at ordføreren har kommunikeret ret klart om det, har jeg også læst bl.a. i Politiken, hvor ordføreren i forbindelse med Politikens dækning af, at lærlingetid skal tælle med, har sagt:

 »Det er noget, vi skal gøre noget ved, og det er noget, vi kommer til at gøre noget ved.« 

Synes ordføreren ikke, at han stikker de unge mennesker blår i øjnene ved at sige, at det her kommer man til at gøre noget ved, men at man, når man så har muligheden, afviser forslaget og heller ikke peger på andre måder at gøre det på?

Kl. 14:52

Fjerde næstformand (Karina Adsbøl):

Ordføreren.

Kl. 14:52

Mohammad Rona (M):

Nu har vi desværre ikke 90 mandater i Moderaterne, det har vi sådan set ikke. Vi er tre partier, der er gået sammen om et regeringsgrundlag og et regeringsfællesskab, og i den forbindelse kan jeg godt stå og sige, at det her er en rigtig god idé, men hvis jeg har to andre partnere, som måske kan være lidt mere tøvende, så er det sådan, det er. Men som jeg også synes jeg fik sagt i ordførertalen, er det et vigtigt område for Moderaterne. Det vil vi gerne bakke hundrede procent op om. Lad os se på, hvordan og hvorledes vi skal gøre det. Jeg rækker hånden ud.

Kl. 14:53

Fjerde næstformand (Karina Adsbøl):

Spørgeren for sit andet spørgsmål.

Kl. 14:53

Samira Nawa (RV):

Så skal det her med, at det vil man godt bakke op om, som Moderaternes ordfører siger, forstås sådan, at man muligvis godt vil stemme for sådan et beslutningsforslag, som, sådan som jeg i hvert fald hører det, ligger godt i tråd med Moderaternes politik?

Kl. 14:53

Fjerde næstformand (Karina Adsbøl):

Ordføreren.

Kl. 14:53

Mohammad Rona (M):

Som jeg også sagde i ordførertalen, er det jo ikke lige præcis det her beslutningsforslag, vi kommer til at stemme for. Det har alle de rigtige elementer, men vi har jo også ret mange andre ting i regeringsgrundlaget, som vi rigtig gerne vil have gennemført, f.eks. det med familiesammenføring og det med de syriske piger, som faktisk har lidt med det her at gøre.

Kl. 14:53

Fjerde næstformand (Karina Adsbøl):

Tak. Så er der en kort bemærkning til hr. Peter Skaarup fra Danmarksdemokraterne. Værsgo.

Kl. 14:53

Peter Skaarup (DD):

Jeg synes, det var et interessant indlæg fra ordføreren. For i virkeligheden tales der meget for forslaget her, altså for at lempe udlændingelovgivningen på forskellige områder, samtidig med at ministeren altså lige har stået og sagt, at det i hvert fald ikke kan komme på tale her på den korte bane, fordi der er tre meget vigtige områder, der skal ses på fra regeringens side.

Så jeg kunne bare godt tænke mig at høre hr. Mohammad Rona, hvordan Moderaterne vil gribe det her an. For hvis man er enig i forslaget fra De Radikale om at lempe udlændingeloven på forskellige områder, må vi jo også forvente, at man, når man sidder i regering, kæmper for at få det gennemført. Så hvad er tidsperspektivet set med Moderaternes øjne?

Kl. 14:54

Fjerde næstformand (Karina Adsbøl):

Ordføreren.

Kl. 14:54

Mohammad Rona (M):

Jeg har ikke noget tidsperspektiv. Jeg kan jo bare se det, der står i regeringsgrundlaget. Det er de prioriteringer, vi har, og det synes jeg også ministeren sådan set var inde på, i forhold til f.eks. familiesammenføring og de syriske piger. Det er jo nogle af de ting, der står øverst.

Det her er en ting, som vi i Moderaterne er enige i, og nu kunne jeg så også høre fra ministeren og de to andre ordførere, at det jo ikke var, fordi de var helt afvisende over for det her.

Kl. 14:55

Fjerde næstformand (Karina Adsbøl):

Hr. Peter Skaarup for sin anden korte bemærkning. Værsgo.

Kl. 14:55

Peter Skaarup (DD):

Jeg kan jo sige, at for Danmarksdemokraterne er det ret bekymrende, hvis det lykkes hr. Mohammad Rona og Moderaterne at lempe på lovgivningen lige præcis i en tid, hvor vi har meget store migrantstrømme i retning af Europa.

Altså, vi er da virkelig nervøse for, at udlændingelovgivningen bliver på en sådan måde, at Danmark bliver mere attraktivt at komme til for de her meget store grupper af migranter. For på et eller andet tidspunkt står de måske ved den danske grænse og vil have ophold her, og hvis det er lettere at få ophold, lettere at få asyl, synes vi, at vi har et problem.

Kl. 14:55

Fjerde næstformand (Karina Adsbøl):

Ordføreren.

Kl. 14:55

Mohammad Rona (M):

For mig handler det her forslag sådan set om, at de unge kan dygtiggøre sig. Det handler ikke om noget omkring at lempe nogen politik. Det handler om, at vi får folk; vi mangler jo faglærte

Vi mangler jo faglærte. Det er jo også derfor, at Danmarksdemokraterne går ind for, at vi får udenlandsk arbejdskraft ind. Vi mangler nemlig malere, tømrere, håndværkere osv. Det her kunne faktisk være med til at lukke et lille hul måske.

Kl. 14:56

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken, som er hr. Carl Valentin fra Socialistisk Folkeparti. Værsgo.

Kl. 14:56

(Ordfører)

Carl Valentin (SF):

Tak for det. Jeg vil lige starte med at undskylde for, at jeg kommer og går lidt. Jeg har nogle vigtige møder, der overlapper her, men jeg synes generelt ikke, det er så god stil at rende ind og ud af salen. Jeg gør lige en undtagelse i dag.

Derudover vil jeg starte med at sige meget klart, at vi i SF mener, at folk skal kunne gøre sig fortjent til at tage Danmark til sig, og at der ikke skal florere flere nyhedshistorier om, at dygtige og engagerede studerende bliver sendt ud af landet. Derfor er vi grundlæggende meget positive over for det forslag her. Som politikere har vi et ansvar for ikke at skabe incitamenter, der får folk til at træffe beslutninger, der er negative for dem og for samfundet.

Med det sagt er det også klart, at der skal stilles stærke og skarpe krav til de, der ønsker at opnå ubegrænset opholdstilladelse i Danmark. At få en opholdstilladelse i Danmark bør nemlig også bero på ret og pligt, og at man selvfølgelig ønsker at tage Danmark og det danske fællesskab til sig. Her er paradigmeskift og manglende fokus på integration en stor synder. For lige nu er der altså et incitament til at tage et arbejde så hurtigt som muligt frem for at dygtiggøre sig først. Derfor er det vigtigt, at man ikke bare nyder godt af det danske uddannelsessystem og får sin su med sig for senere ikke at tage et arbejde. Det er i min optik ganske rimeligt, at vi som samfund også kan forvente, at man efter endt uddannelse tager sin tørn på det danske arbejdsmarked og bidrager til vores fællesskab.

Jeg er enig med Radikale Venstre i, at uddannelse grundlæggende kan bidrage positivt til integrationen, og jeg deler derfor også analysen af, at uddannelse udgør et fornuftigt grundlag for egen forsørgelse. Og derfor så støtter vi også forslaget i dag. Det er selvfølgelig vigtigt, at der skabes et grundlag, hvor de unge, der tildeles permanent opholdstilladelse, ikke bare ender på offentlige ydelser, men at de unge kommer ud og bidrager med den viden og de kompetencer, de har tilegnet sig på de relevante uddannelser.

Som det er lige nu, risikerer vi at dirigere unge mennesker, som ellers kunne blive pædagoger eller ingeniører, ned bag kassen i supermarkeder, hvor de så kan bruge store dele af deres ungdom i stedet for at tage en uddannelse, som de egentlig gerne ville, fordi det kun er arbejde, der giver dem ubegrænset ret til opholdstilladelse.

SF kan også tilslutte sig den anden del af forslaget, der handler om, at unge mennesker, der passer deres uddannelse og lever op til de krav, der bliver stillet, ikke bliver mødt af urimeligheder. Og dermed kan jeg sige, at vi støtter forslaget. Tak.

Kl. 14:58

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Peter Skaarup fra Danmarksdemokraterne. Værsgo.

Kl. 14:59

(Ordfører)

Peter Skaarup (DD):

Tak til formanden, og tak til forslagsstillerne for et forslag, som måske ikke er et godt forslag, men et forslag, som vi debatterer her i dag. Beslutningsforslaget vil jo sikre, at beskæftigelseskravet bliver ændret, og set i forhold til det beskæftigelseskrav for tidsubegrænset opholdstilladelse, som vi har i dag, bliver det sådan, at unge fuldtidsstuderende skal sidestilles med fuldtidsarbejdende ved beregning af krav om beskæftigelse. Det er sådan hovedessensen af det, og så vil man justere reglen om den særlige adgang til tidsubegrænset opholdstilladelse til unge udlændinge under 19 år.

Det er efter vores opfattelse i Danmarksdemokraterne ikke den rigtige vej at gå. Vi mener faktisk, det er et meget fornuftigt udgangspunkt, at udlændinge, der ønsker permanent opholdstilladelse i Danmark, har været i fuldtidsbeskæftigelse eller eventuelt har haft egen virksomhed på baggrund af deres ophold her. Det er vigtigt, vi stiller krav til udlændinge, der kommer til Danmark. Det skal ikke være uden konsekvenser, når man kommer til Danmark, man skal tage konsekvensen af sine handlinger, og det vil sige, man skal vise, at man virkelig vil Danmark. Og det handler så også om, at alle bidrager til det danske samfund og arbejdsmarkedet, til omgivelserne, til integration og alt mulig andet. Og et rigtig godt udgangspunkt er jo arbejdsmarkedet, hvor man lærer alle de vigtige ting, man skal kunne for at begå sig i det danske samfund, bl.a. sproget, selvfølgelig.

Så mener vi jo grundlæggende også, at det generelt er vigtigt, at vi stiller nogle skrappe og strenge krav, hvis man vil have permanent opholdstilladelse i Danmark, altså hvis man vil blive her i Danmark resten af sit liv. For det betyder det jo reelt. Altså, permanent opholdstilladelse betyder, at man skal være her permanent. Det vil sige, at man skal kunne alt det, som vi forbinder med at være dansk og at være statsborger her i Danmark på sigt, som man jo også har mulighed for med baggrund i at have permanent opholdstilladelse, i hvert fald bedre mulighed for. Det skal man i den grad gøre sig fortjent til, og med til det hører så også, at man skal bestå de krav, der er i dag.

Derfor så synes vi, at det er vigtigt, at vi holder fast i de her stramme regler og ikke giver, sådan bare lige, opholdstilladelse på baggrund af su eller uddannelse. Det er selvfølgelig positivt, hvis udlændinge kommer hertil og bidrager, det siger sig selv. Det forventer vi jo sådan set af mennesker, der kommer hertil, ligesom vi også regner med, at vi selv, hvis vi vælger som danskere at tage et andet sted hen, bidrager til det land, som vi måtte komme til. Så samlet set mener vi egentlig, at de beskæftigelseskrav, man stiller i dag, er gode og rimelige og skal bevares i den form, de har i dag.

Så kan man sige, at hvis forslaget gennemføres, gør det det så også mere attraktivt at søge asyl i Danmark, og det er selvfølgelig noget, vi særlig i øjeblikket, hvor vi har de her meget store migrantstrømme, asylsøgere, der kommer til Europa, skal være utrolig forsigtig med. For der er et enormt pres på EU's ydre grænse, så vi risikerer, hvis vi begynder at lempe på reglerne i Danmark, også set i forhold til andre lande, at Danmark bliver et socialkontor for flygtninge og migranter. Og det er vi på ingen måde interesserede i hos Danmarksdemokraterne. Så på den baggrund kan jeg meddele, at vi ikke kan støtte det her forslag, vi behandler i dag.

Kl. 15:02

Fjerde næstformand (Karina Adsbøl):

Tak til ordføreren. Der kom lige et ønske om en kort bemærkning fra Christian Friis Bach fra Radikale Venstre. Værsgo.

Kl. 15:03

Christian Friis Bach (RV):

Tak til hr. Peter Skaarup. Ja, nu har vi jo været enige i adskillige sager indtil videre, når det gælder udlændingelovgivningen. Så jeg kunne godt tænke mig at høre hr. Peter Skaarup, hvad han mener at Danmark har mest brug for, altså om det er ufaglærte eller murere og elektrikere.

Kl. 15:03

Fjerde næstformand (Karina Adsbøl):

Ordføreren.

Kl. 15:03

Peter Skaarup (DD):

Jeg ved ikke helt, hvad det var, vi var enige om, hr. Christian Friis Bach. Uden at genoptage debatten fuldstændig tror jeg, at det eneste, vi var enige om, var, at det, som regeringen har gang i, ikke rigtig bliver til noget. Men vi var nok ikke enige om, hvad der så skal blive til noget. Men det er en anden snak.

Jeg synes da, begge grupper er utrolig vigtige. Hvis man kigger på tallene, er der jo ingen som helst tvivl om, at Danmark har et problem på alle mulige områder, når det gælder arbejdskraft. Det har vi jo, og ikke mindst hvis man kigger fremad i krystalkuglen. Så ser det rigtig galt ud på mange områder. Så er det gode spørgsmål, om vi skal sige til de personer, der f.eks. kommer til Danmark og søger asyl, at det skal blive nemmere at få midlertidig eller permanent opholdstilladelse. Nej, for har vi brug for arbejdskraft, har vi jo en mulighed for at søge de steder, vi har brug for det, men vi skal jo ikke åbne dørene for folk, der i virkeligheden skal vende tilbage til deres hjemland og være med til at genopbygge det. Det er den klassiske fejl, vi har begået i Danmark, og sådan en fejl skal vi ikke begå igen.

Kl. 15:04

Fjerde næstformand (Karina Adsbøl):

Spørgeren for den anden korte bemærkning. Værsgo.

Kl. 15:04

Christian Friis Bach (RV):

Det er jo sådan set ikke et spørgsmål om, om det skal være nemmere eller sværere. Det er jo bare et spørgsmål om, hvad man laver imens, altså om man i de 3,6 år ud af 4 år knokler løs som murerlærling, eller om man måske går rundt på en tankstation. Der tænker jeg, at danske virksomheder nok vil foretrække det første, og at vi derfor kunne anerkende dem, som virkelig prøver at dygtiggøre sig og bidrage til det danske samfund, og det tænker jeg at ordføreren må være enig i.

Kl. 15:05

Fjerde næstformand (Karina Adsbøl):

Ordføreren.

Kl. 15:05

Peter Skaarup (DD):

Jeg har svært ved at læse det her forslag anderledes, end at det vil gøre det nemmere at klare kravene for folk, der gerne vil have permanent opholdstilladelse. Vil vi i Danmarksdemokraterne gøre det nemmere at få permanent opholdstilladelse i Danmark? Nej, det vil vi ikke, og særlig ikke i øjeblikket, hvor der er en risiko for, at Danmark sender en stort signal ud i verden, der viser, at vi nu er begyndt at lempe udlændingepolitikken igen. Jeg ved godt, at det er det, De Radikale gerne vil, også med det her forslag, og det er faktisk også det, regeringen gør i øjeblikket, men det er ikke den vej, der er den rigtige.

Kl. 15:05

Fjerde næstformand (Karina Adsbøl):

Så er der en kort bemærkning til fru Samira Nawa, Radikale Venstre. Værsgo.

Kl. 15:05

Samira Nawa (RV):

Tak. Det er på mange måder en meget befriende tale, fordi ordføreren meget klart i både tale og konklusion havner et sted, hvor man er imod det her beslutningsforslag. Det synes jeg var sværere at læse ud af de tidligere ordføreres taler, hvor man var lidt for og lidt imod forslaget.

Men det, jeg godt lige vil have ordførerne fra Danmarksdemokraterne til at forholde sig til, er rimeligheden i, at man, hvis man f.eks. afslutter sit gymnasium, inden man fylder 18 år og man dermed har en pause på et par måneder på grund af sommerferien, før man starter på en videregående uddannelse, så er udelukket fra at få permanent opholdstilladelse. Synes ordføreren, at det er rimeligt, at det er alderen for, hvornår man får afsluttet gymnasier, der f.eks. skal være afgørende i sådan en sag?

Kl. 15:06

Fjerde næstformand (Karina Adsbøl):

Ordføreren.

Kl. 15:06

Peter Skaarup (DD):

Jeg tror, ordføreren har ret i, at der er alle mulige bureaukratiske regler omkring udlændingelovgivningen, hvor man nogle gange godt kunne tænke, om det ikke kunne laves anderledes. Problemet er bare, at man, hver gang man rykker rundt ved nogle af de grænser – og det er jo så det, De Radikale vil her – så risikerer at lempe på udlændingepolitikken. For så får det en betydning for alle mulige andre, som ad den vej kan få nemmere adgang til at blive hængende i Danmark, hvor idéen med udlændingepolitikken jo i virkeligheden, i hvert fald for Danmarksdemokraterne, er, at man, når man er i et andet land, så hele tiden skal afsøge mulighederne for igen at komme tilbage til sit land. For hvis vi suger alle dem, der har nogle kvalifikationer og evner, op i Danmark, og de bliver hængende her, så bliver det jo svært at få genopbygget nogle af de lande, hvorfra nogle af de her mennesker kommer.

Så derfor ender jeg ikke desto mindre stadig væk der, hvor det måske er lidt for uforudsigeligt for fru Samira Nawa, altså at vi, specielt lige i øjeblikket, hvor vi har den her migrantkrise, så bestemt ikke skal begynde at lempe på reglerne.

Kl. 15:07

Fjerde næstformand (Karina Adsbøl):

Så er det spørgeren for den anden korte bemærkning. Værsgo.

Kl. 15:07

Samira Nawa (RV):

Altså, det, jeg søger efter, er, om der så var en lille element, vi trods alt kunne nå til enighed omkring. For det, jeg påpegede før, handler jo også om, at man, hvis man er en ung 18-19-årig, som skifter studieretning – det kunne være fra handelsgymnasiet til stx – og man forfølger sin drøm og man går hen til et bedre sted for en selv, så pludselig har udskudt sin mulighed for permanent opholdstilladelse med mange år. Er det rimeligt at tilbyde det til unge mennesker? Det er da ikke ligestilling mellem de forskellige grupper af unge.

Kl. 15:08

Fjerde næstformand (Karina Adsbøl):

Ordføreren.

Kl. 15:08

Peter Skaarup (DD):

Der må jeg jo sige, at erfaringen desværre, når vi tror, at vi kan flytte rundt på nogle brikker og lige ordne en lille problemstilling omkring udlændingepolitikken – og det gælder sådan set også på nogle andre områder, men nu taler vi udlændingepolitik her – så tit viser, at det lige pludselig får en betydning for en meget større gruppe. Og lige i øjeblikket, hvor vi som sagt står i den her migrantkrise, er ethvert signal om, at Danmark lemper på udlændingepolitikken – og det er jo det, regeringen i regeringsgrundlaget sender signaler om, måske kraftigt inspireret af Radikale Venstre, og det kan I så være glade for – ikke desto mindre set med vores øjne et dårligt signal.

Kl. 15:08

Fjerde næstformand (Karina Adsbøl):

Så er det hr. Mikkel Bjørn, Dansk Folkeparti.

Kl. 15:09

Mikkel Bjørn (DF):

Tak for det. Jeg kom bare til at tænke på noget, nu ordføreren selv snakker om migrantstrømme mod Danmark og den situation, Danmark står i. Vi mangler endnu et svar på, hvor det egentlig er, at Danmarksdemokraterne står i forhold til grænsekontrol. Vi havde Inger Støjberg ude for noget tid siden og sige, at grænsekontrol var vigtigt. Og så var ordføreren, der selv er på talerstolen nu, ude senere og korrigere, at vi selvfølgelig skulle overholde Schengenreglerne og EU's regler osv. osv. Begge ting kan jo ikke lade sig gøre på samme tid, og derfor er vi lidt nysgerrige i Dansk Folkeparti på, om Danmarksdemokraterne egentlig er stærke tilhængere af grænsekontrol, og om de er villige til at sige, at det skal vi have, uanset hvad det så måtte koste i EU-regi. Eller er det vigtigere, at vi overholder nogle regler, som nogle mennesker nede i EU synes vi skal overholde på den front?

Kl. 15:09

Fjerde næstformand (Karina Adsbøl):

Tak. Nu er det ikke grænsekontrol, der bliver debatteret i forhold til det her beslutningsforslag. Så ordføreren må vælge, om man vil besvare spørgsmålet eller lade være.

Kl. 15:10

Peter Skaarup (DD):

Faktisk er grænsekontrol et af mine favoritemner, så jeg vil vælge at besvare spørgsmålet – med formandens tilladelse.

Jeg tror, at det her skal ses i en sammenhæng. Nogle partier i Folketinget er begyndt at lempe og vil lempe på nogle ting – og det kan man også se i det her forslag. Det er jo egentlig befriende nok, for det kan være svært at greje nogle gange, om det er det, en regering vil eller ikke vil, når der f.eks. præsenteres et regeringsgrundlag. Men her har vi i hvert fald rimelig rene ord for pengene.

Når jeg nævner det, er det, fordi det er nøjagtig det samme med grænsekontrol. For regeringen bryster sig på forskellig vis af det udspil, der er kommet, om grænsekontrol, som også bliver til noget, for det er jo en flertalsregering. Men bundlinjen er, at man lemper, altså at der er færre politibetjente, der står ved den dansk-tyske grænse, og at man afskaffer den helt til Sverige. Det er bundlinjen. Og der skal vi nok slå kræfterne sammen om at kæmpe for at bevare og udbygge den danske grænsekontrol i stedet for at begynde måske at tale os fra hinanden.

Kl. 15:11

Fjerde næstformand (Karina Adsbøl):

Ønskes der en anden kort bemærkning fra spørgeren? Så skal man lige huske at trykke sig ind.

Kl. 15:11

Mikkel Bjørn (DF):

Det er jo så stadig i regi af grænsekontrollen. Hvordan kan det lade sig gøre inden for reglerne af EU og Schengen? Det er jo det, vi har erfaring for at det ikke kan. EU kommer til os og siger: Jamen prøv at høre, I kan ikke få lov at forlænge. I er nødt til at ophæve den her grænsekontrol, for vi ønsker det ikke internt i EU. Vi ønsker kun at opretholde de ydre grænser. Men det gør man så heller ikke. Så spørgsmålet er egentlig, hvad der er vigtigst her. Er det at overholde EU- og Schengenreglerne, eller er det, at vi selvfølgelig får grænsekontrol i Danmark?

Kl. 15:11

Fjerde næstformand (Karina Adsbøl):

Ordføreren.

Kl. 15:11

Peter Skaarup (DD):

Altså, jeg tror, at spørgeren og jeg selv er fuldstændig enige om, at vi skal have permanent grænsekontrol, og at det er det, der kommer før eller siden. For enhver kan se, at den grænsekontrol, der skal være ved den ydre grænse, og som man har ud fra en eller anden romantisk drøm om fri bevægelighed mellem landene i Europa, ikke fungerer. Så det, vi skal nå frem til – og for min skyld kan det godt være midlertidigt, det er ikke det, men jeg vil helst have det permanent – er at have en grænsekontrol, der virker ved den nationale grænse, altså mellem Danmark og andre lande. Alt andet er totalt urealistisk nu og formentlig også i fremtiden.

Kl. 15:12

Fjerde næstformand (Karina Adsbøl):

Tak. Der kommer et spørgsmål fra fru Mette Thiesen, Dansk Folkeparti.

Kl. 15:12

Mette Thiesen (DF):

Jeg vil egentlig bare følge lidt op. Det er jo en ekstremt vigtig debat i hele den her udlændingepolitiske debat, som vi også har hele dagen i dag i forhold til det med grænsekontrollen. Jeg synes bare ikke rigtig, at ordføreren svarer. Det er jo ret klart og tydeligt, at hvis man gerne vil overholde EU- og Schengenreglerne og være med i det gode selskab dér, og det kan jeg forstå Danmarksdemokraterne gerne vil, så kan man ikke også have en permanent grænsekontrol, som vi i Dansk Folkeparti gerne vil have. Så jeg kunne egentlig bare godt tænke mig at høre ordføreren om, om ordføreren og ordførerens parti, Danmarksdemokraterne og Inger Støjberg, klar til fuldstændig at bryde med EU og Schengen for at sikre en permanent dansk grænsekontrol?

Kl. 15:13

Fjerde næstformand (Karina Adsbøl):

Jeg bliver nødt til at påpege her fra formandsstolen, at det ikke er grænsekontrol, der bliver debatteret i dag. Det er forslag til folketingsbeslutning om smidigere regler for permanent opholdstilladelse. Det vil jeg bare lige minde om, når man stiller spørgsmål, at man er opmærksom på nede fra salen af. Ordføreren.

Kl. 15:13

Peter Skaarup (DD):

Ingen tvivl. Vi vil gerne have permanent grænsekontrol, og hvis reglerne ikke tillader, at vi kan have det, vil vi jo arbejde for, at reglerne bliver sådan, at vi kan have det. Det siger sig selv. Men vi må også på den anden side sige, at vi jo er medlem af EU, vi er medlem af Schengen, som det er i dag, og kan vi bryde de regler, der er i forbindelse med vores medlemskab? Det kan vi jo ikke, så det er i og for sig meget enkelt. Så kan man selvfølgelig sige, at vi skal melde os ud af hele skidtet, og det kan være, at Dansk Folkeparti vil det, men jeg tror ikke, det er nogen god idé på det her tidspunkt, at Danmark melder sig ud af EU og siger, at de selv kan rode med deres ting. For der er trods alt så mange ting, vi har gavn af i forbindelse med vores medlemskab af EU, at det vil være en dårlig idé på det her tidspunkt. Så altså, grundlæggende og opsummerende, det forslag, vi behandler i dag, og også regeringens forslag om lempet grænsekontrol, duer ikke. Det er urealistisk. Så lad være med at stemme for sådan noget. Det tror jeg vi er nogle stykker der er enige om vi ikke skal.

Kl. 15:14

Fjerde næstformand (Karina Adsbøl):

Tak. Så er den næste på listen fru Rosa Lund fra Enhedslisten. Jeg vil sige, at man skal trykke sig ind, hvis man ønsker endnu en kort bemærkning. Man diskuterer ikke med formanden. Man skal trykke sig ind, hvis man ønsker endnu en kort bemærkning. Fru Mette Thiesen for sin anden korte bemærkning.

Kl. 15:14

Mette Thiesen (DF):

Tak, formand. Jeg ville egentlig bare sige, at jeg studsede lidt over noget. Det er jo ikke særlig lang tid siden, ordføreren selv mente det her med, at man ikke skulle ligge under for EU og Schengen osv., men jeg kan så forstå, at ordføreren har ændret holdning. Men det er jo også, fordi ordføreren selvfølgelig er kommet til et andet parti, hvor man går meget op i at overholde de her fine konventioner osv. Men det var et meget ærligt svar fra ordføreren, og det vil jeg egentlig bare kvittere for. Jeg kan forstå, at for Danmarksdemokraterne er det vigtigst at være med i det gode selskab i stedet for at fastholde en permanent grænsekontrol.

Kl. 15:15

Fjerde næstformand (Karina Adsbøl):

Tiden er gået. Ordføreren.

Kl. 15:15

Peter Skaarup (DD):

Vi kan jo godt blive ved med at snakke om noget, der ikke sådan direkte har noget med forslaget her at gøre. Men den korte version fra Danmarksdemokraternes side er, at grænsekontrol mener vi ikke er til at komme udenom. Ydre grænsekontrol og indre grænsekontrol mellem landene er det realistiske valg, og vi bliver nødt til at have begge dele. Og kan vi få lov til at have det permanent, er det jo allerbedst, men hvis vi skal have det midlertidigt, er det også godt, fordi det er nødvendigt.

Kl. 15:16

Fjerde næstformand (Karina Adsbøl):

Tak. Der er ikke flere korte bemærkninger. Tak til ordføreren. Vi går videre til den næste ordfører i rækken. Ønsker fru Rosa Lund ordet? Værsgo.

Kl. 15:16

Rosa Lund (EL):

Tak. Det er bare, fordi jeg synes, vi skylder at få Danmarksdemokraternes ordfører tilbage på sporet med hensyn til, hvad det her forslag egentlig handler om. Det handler nemlig ikke om grænsekontrol. Det handler om, at det skal være nemmere at få permanent ophold. Det, som ordføreren sagde i sin tale og i sit svar til fru Samira Nawa, var, at hvis man lemper reglerne, risikerer man at lempe reglerne for nogle, man ikke vil lempe reglerne for. Lige nu står vi bare i den situation, at vi har strammet reglerne for nogle, vi ikke har lyst til at stramme reglerne for. Så hvad stiller vi op med den gruppe? Hr. Peter Skaarup siger jo selv, at man skal bidrage, når man kommer til Danmark. Man skal lære at snakke dansk og alle de her ting. Hvor lærer man det bedst henne? I uddannelsessystemet. Er det så ikke fair, at uddannelse tæller med, når man søger om permanent ophold?

Kl. 15:17

Fjerde næstformand (Karina Adsbøl):

Ordføreren.

Kl. 15:17

Peter Skaarup (DD):

Jo, men det er jo ikke sikkert, at det er det, der er alternativet. Det kan godt være, alternativet er, at man ikke får permanent opholdstilladelse og dermed ikke får lov til at være i Danmark resten af sit liv. Derfor er det, jeg siger: I det øjeblik man begynder at lempe sådan nogle regler, kommer man også hurtigt til at tildele nogle mennesker, der ikke nødvendigvis skal blive i Danmark resten af deres liv, at de bliver hængende, og for mange mennesker er det jo ikke den rigtige løsning. Den rigtige løsning er i virkeligheden, at man måske tager tilbage til sit hjemland eller til et helt tredje land, hvor man får opfyldt det, man gerne vil. Det er jo ikke særlig smart, at vi får nogle mennesker til Danmark, som egentlig skal hjælpe med at bygge deres lande op, altså de lande, de oprindelig kom fra.

Kl. 15:18

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til den næste ordfører i rækken, som er hr. Steffen Larsen fra Liberal Alliance. Værsgo.

Kl. 15:18

(Ordfører)

Steffen Larsen (LA):

Mange tak, fru formand. Jeg bemærker med glæde, at forbrødringen mellem Radikale Venstre og Danmarksdemokraterne allerede lader til at være gået op i limningen, og dermed har mine ord fra sagen før allerede haft effekt. Det er jo glædeligt at se, at man som lovgiver på den måde hurtigt kan få gjort noget ved sagerne.

Men tak til Radikale Venstre for at have fremsat beslutningsforslaget. Forslaget skal sikre, at beskæftigelseskravet ændres for tidsubegrænset opholdstilladelse, så fuldtidsstudium, læretid og praktik sidestilles med fuldtidsarbejde ved beregning af krav om beskæftigelse. Derudover skal reglen om den særlige adgang til tidsubegrænset opholdstilladelse til unge udlændinge under 19 år ifølge forslaget justeres, således at der vil kunne meddeles tidsubegrænset opholdstilladelse, uanset at den unge ikke uafbrudt har været i uddannelse eller ordinær fuldtidsbeskæftigelse siden slutningen af folkeskolen.

Forslaget er altså en delvis genfremsættelse af beslutningsforslag nr. B 65 fra folketingsåret 2020-21, og så kan man jo sige, at det her bliver ligesom sæson tre-fire stykker af en tv-serie, der er begyndt at gå lidt i ring. For ligesom de forrige ordførere mener jeg også, at forslaget her ikke nødvendigvis tjener det formål, som vi gerne ser det skal. Forslaget er en lempelse af udlændingeloven, der måske går lidt videre, end hvad vi ønsker. Vi ønsker ikke denne lempelse, og vi er derfor imod forslaget.

Permanent ophold kræver altså for nuværende beskæftigelse, og at man kan forsørge sig selv, og det er sunde principper. Tak for ordet.

Kl. 15:19

Fjerde næstformand (Karina Adsbøl):

Tak til ordføreren. Der er en kort bemærkning til fru Samira Nawa, Radikale Venstre. Værsgo.

Kl. 15:20

Samira Nawa (RV):

Tak. Grunden til, at vi har flere elementer med i det her beslutningsforslag, er også for ikke at belaste Folketinget med et hav af beslutningsforslag, som der i forvejen er rigtig mange af. Så derfor vil jeg høre, om ordføreren fra Liberal Alliance vil pege på nogle af de elementer, vi har skrevet ind i det her beslutningsforslag, som Liberal Alliance godt kunne se sig selv i, f.eks. det, der handler om, at det kunne tælle med, når man i forbindelse med sin uddannelse er i praktik og har en læreplads, fordi man jo dér er i beskæftigelse og også får en elevløn.

Kl. 15:20

Fjerde næstformand (Karina Adsbøl):

Ordføreren.

Kl. 15:20

Steffen Larsen (LA):

Lad mig starte med at sige, at jeg selv har været med til at uddanne lærlinge til elektrikere, og den vej rundt har jeg jo stået for at uddanne unge mænd til vores håndværksarbejde. Der har været unge mænd dér, som har været på midlertidig opholdstilladelse, mens de har været i lære som elektrikere. De har efterfølgende fået fuldtidsbeskæftigelse, for tro det eller lad være, vi har mangel på elektrikere, vi har mangel på stort set alle håndværkere. Den vej rundt kan man så ved at være i arbejde eventuelt opnå den permanente opholdstilladelse. Det ser jeg sådan set som et sundt princip, altså at det sker via arbejdet.

Den anden ting, der er, handler om, at man jo godt kan frygte en art brain drain i forhold til tredjeverdenslande, hvis vi tager de kvikkeste hoveder fra tredjeverdenslandene, uddanner dem her i landet og efterfølgende beholder dem som arbejdskraft. Hvordan skal de lande så selv kunne komme op i niveau? Det kan også være et problem, som man måske skal forholde sig til med sådan et forslag her.

Kl. 15:21

Fjerde næstformand (Karina Adsbøl):

Tak. Værsgo for anden korte bemærkning til fru Samira Nawa.

Kl. 15:21

Samira Nawa (RV):

Det er fair nok. Det er et politisk ståsted. Jeg prøver bare at søge efter, om der er nogen steder, vi så ligesom kunne møde hinanden. Hvad så med det element, som drejer sig om de unge 18-19-årige, som f.eks. har skiftet uddannelsesretning eller færdiggjort gymnasiet, før end de er fyldt 18 år, og derfor jo ikke kan starte på en videregående uddannelse, fordi der er sommerferie i Danmark? Den tænker jeg ikke lige vi skal stille beslutningsforslag om at afskaffe. Hvad med det element? Kan ordføreren for Liberal Alliance måske se sig selv i, at vi justerer på det?

Kl. 15:22

Fjerde næstformand (Karina Adsbøl):

Ordføreren.

Kl. 15:22

Steffen Larsen (LA):

Lige præcis tingen med sommerferieproblematikken, hvis vi skal kalde den det, kunne jeg måske godt se at vi kunne gøre noget ved. Derudover kan jeg lige bemærke, at vi jo faktisk er i en reformalliance sammen med bl.a. Radikale Venstre, men det drejer sig jo godt nok mest om arbejdsmarkedsprincipperne i forhold til det her, hvor vi jo har en stor enighed.

Kl. 15:22

Fjerde næstformand (Karina Adsbøl):

Tak til ordføreren. Der er ikke flere korte bemærkninger. Så vi går videre i ordførerrækken til fru Brigitte Klintskov Jerkel fra Det Konservative Folkeparti.

Kl. 15:22

(Ordfører)

Brigitte Klintskov Jerkel (KF):

Mange tak. Det, vi behandler nu, er et beslutningsforslag om smidigere regler for permanent opholdstilladelse for unge under uddannelse.

Jeg vil gøre det kort: Vi støtter ikke forslaget her. Vi vil se det som en lempelse af reglerne, der gør det mere attraktivt at søge mod Danmark. Vi støtter selvfølgelig op om, at man skal tage sig en uddannelse i Danmark, hvis man vil det, og vi anerkender, at der har været historier om enkeltsager, der kan synes vanskelige. Men tidsubegrænset opholdstilladelse, sådan som det ligger i forslaget her, støtter vi ikke. Tak for ordet.

Kl. 15:23

Fjerde næstformand (Karina Adsbøl):

Tak til ordføreren. Der er ikke nogen korte bemærkninger. Så vi går videre til den næste ordfører i rækken, som er fru Rosa Lund, Enhedslisten. Værsgo.

Kl. 15:24

(Ordfører)

Rosa Lund (EL):

Tak. Modsat andre i den her sal er vi ikke bange for ligestilling i samfundet. Vi vil gerne, at de, der er en del af det danske samfund og aktivt har et ønske om at blive i samfundet, skal have mulighed for det uden konstant at have hængende over hovedet, at de kun er her på lånt tid. Når man har været i Danmark længe og udsigten tyder på, at man kommer til at bruge resten af sit liv her i landet, skal man også have mulighed for at deltage i det danske samfund på lige vilkår med alle os andre.

Igennem mange år har vi jo i Danmark strammet udlændingeloven. Vi har skabt et samfund, hvor vi indskrænker nogle menneskers rettigheder, selv om der er tale om mennesker, der har boet i Danmark i mange år. Vi taler om mennesker, som måske endda er født her i landet. For dem har vi skabt et samfund, hvor man ikke kan tage en uddannelse, for så risikerer man at forsinke sin egen mulighed for at få permanent ophold.

Man står derfor med et urimeligt valg, og man må undlade at uddanne sig, hvis man ønsker at sikre sig en fremtid i Danmark. Men vi lever altså i et land, hvor uddannelse er en af adgangsbilletterne til det danske arbejdsmarked. Derfor er det vanvittig urimeligt, at vi så siger til den her gruppe af unge mennesker, at det ikke kan betale sig for dem at tage en uddannelse, fordi det jo så forsinker deres egen mulighed for at få rettigheder her i landet. Det skaber andenrangsborgere, og det skaber et B-hold uden uddannelse og uden rettigheder her i landet.

Samtidig står vi jo så også med en regering, som ønsker, at flere unge skal tage en erhvervsuddannelse. Det ønsker vi også i Enhedslisten. Men dem, som er i Danmark på midlertidigt ophold og gerne vil have permanent ophold, bliver faktisk forsinket, hvis de tager en erhvervsuddannelse. Faktisk vil jeg gå så langt som at sige, at de bliver straffet for at tage en erhvervsuddannelse.

At regeringens politik på det her område ikke hænger sammen, er ikke nyt for os i Enhedslisten. Men jeg synes, at man især i forhold til erhvervsuddannelserne står tilbage med et meget stort spørgsmål. Den tidligere regering og den tidligere udlændingeminister – faktisk ikke bare den tidligere udlændingeminister, men også den nuværende udlændingeminister – har selv sagt, at læretiden under erhvervsuddannelser skal medregnes, når man søger om permanent ophold.

Faktisk var der et lovforslag klar, som man bare kan fremsætte, og så skal vi nok trykke på knapperne og sørge for, at det kan blive vedtaget. Derfor undrer det mig også lidt, at både ministeren, hr. Kasper Sand Kjær og hr. Mads Fuglede siger: Ja ja, det der med erhvervsuddannelserne kan vi godt kigge på – det skal tælle med. Altså, venner, det er klar. Det ligger klar. Vi kan bare gennemføre det. Vi skal nok støtte det, hvis I lægger det frem i Folketingssalen.

Jeg kan heller ikke forstå, at det, at man tager en pædagoguddannelse, en sygeplejerskeuddannelse eller en maskinmesteruddannelse, som jo er videregående uddannelser, hvor man også er ude i praktik og bidrager til samfundet og derfor ikke kan have et arbejde ved siden af, ikke tæller med, når man søger om permanent ophold. Jeg synes, at al uddannelse burde tælle med. Men vi burde da som minimum kunne blive enige om at sikre, at de uddannelser, hvor beskæftigelse faktisk på en eller anden måde er en del af det, også tæller med, og jeg synes, at det er virkelig ærgerligt, hvis vi herinde i Folketingssalen ikke kan blive enige om, at det skal tælle med.

Jeg kan slet ikke forstå, at en socialdemokratisk udlændingeminister og en socialdemokratisk statsminister, altså ministre, som kommer fra et parti, som i den grad er bygget på at sikre lige adgang til uddannelse og at sikre lige muligheder for uddannelse, og som altid har arbejdet for, at arbejderklassen skulle løftes fra at være ufaglært til faglært, ikke synes, at det samme gælder i udlændingepolitikken. Det er mig uforståeligt. Det kan jo være, at jeg kan få en socialdemokratisk historielektion ved lejlighed, hvor jeg så kan få forklaret, hvordan det hænger sammen.

Jeg vil sige tak til Radikale Venstre for at have fremsat det her beslutningsforslag. Vi kan meget varmt bakke det op i Enhedslisten og glæder os til udvalgsarbejdet. Så synes jeg også, at vi i udvalget skal bruge noget tid på at finde ud af, hvad det præcis er for nogle dele, som regeringen ikke kan bakke op om. For så må vi da kunne få udpenslet, hvad det så er for nogle dele, regeringen kan bakke op om, så vi kan få dem vedtaget.

Vi har jo hørt, bl.a. fra partiet Moderaterne, at nu skulle det være slut med den såkaldt fjollede udlændingepolitik. Det er da det, det her beslutningsforslag handler om at gøre op med, og alligevel kan Moderaterne ikke støtte det. Det kommer bag på os i Enhedslisten. Vi kan i hvert fald støtte det, og vi glæder os til udvalgsarbejdet.

Kl. 15:28

Fjerde næstformand (Karina Adsbøl):

Tak til ordføreren. En kort bemærkning til hr. Peter Kofod, Dansk Folkeparti. Værsgo.

Kl. 15:28

Peter Kofod (DF):

Hver gang ordføreren er på talerstolen, er man altid sur over noget med udlændingepolitikken. Det fik mig til at tænke over, hvordan dansk udlændingepolitik ville se ud, hvis Enhedslisten havde 90 mandater? Hvilket land i Europa ville ligne os mest? For jeg har simpelt hen ikke fantasi til at forestille mig, hvis fru Rosa Lund og kompagni skulle diktere dansk udlændingepolitik, hvor håbløst det her ville være. Så kunne fru Rosa Lund ikke fortælle os andre, hvor slap man ville gøre udlændingepolitikken, hvis man bestemte i Danmark?

Kl. 15:29

Fjerde næstformand (Karina Adsbøl):

Ordføreren.

Kl. 15:29

Rosa Lund (EL):

Der er simpelt hen ikke noget, jeg hellere vil, hr. Peter Kofod. Det er jo et stort spørgsmål, og vi kan bare starte fra en ende af. For det første skulle vi afskaffe § 7, stk. 3 i udlændingeloven, som er den paragraf, der betyder, at mennesker lige nu bliver sendt tilbage til usikre forhold, bl.a. i Syrien og Somalia. Så skulle vi tage omkring 2.000 kvoteflygtninge, gerne flere, men jeg siger 2.000 i dag. Så skulle uddannelse tælle med, når man søger om permanent ophold. Så skulle det være sådan, at hvis man er født i Danmark og har haft sine formative år her i landet, skulle man også have ret til dansk statsborgerskab. Så skulle opholdstilladelser ikke genvurderes efter et år, fordi det skaber sindssygt dårlige, usikre forhold for integrationen.

Jeg tror faktisk, jeg ville gå dertil, hvor jeg vil sige, at vi bare kunne afskaffe det paradigmeskifte, som Dansk Folkeparti fik indført med Lars Løkke Rasmussen og Inger Støjberg i spidsen i 2018.

Kl. 15:30

Fjerde næstformand (Karina Adsbøl):

Man skal huske at trykke sig ind. Der er en kort bemærkning mere til spørgeren. Værsgo.

Kl. 15:30

Peter Kofod (DF):

Det er bare, fordi det er sådan lidt mærkeligt. For på den ene side er Enhedslisten sådan et meget woke parti ude på Nørrebro, der taler om seksuelle minoriteters rettigheder og kvindesag og feminisme og den slags – og det lyder jo alt sammen fint – og på den anden side vil man bombe udlændingepolitikken tilbage til en situation, hvor Danmark bliver en magnet for islamister, som ikke skal være her. Det er bare den der kombination af ekstrem politisk korrekthed og islamister, som jeg ikke forstår, for det tror jeg ikke man får noget lykkeligt samfund ud af. Så jeg tror bare helt grundlæggende ikke jeg forstår Enhedslisten.

Kl. 15:31

Fjerde næstformand (Karina Adsbøl):

Tak. Vi går igen lidt ud over det, som forslaget her handler om, men værsgo til ordføreren.

Kl. 15:31

Rosa Lund (EL):

Jeg skal forsøge at svare. Det kommer ikke bag på mig, at hr. Peter Kofod ikke forstår Enhedslisten, men jeg kan betrygge hr. Peter Kofod med at sige, at det her forslag, vi behandler i dag, handler ikke om islamister eller om ekstrem islam. Jeg kan også oplyse hr. Peter Kofod om, at Enhedslistens udlændingepolitik og Enhedslistens ligestillingspolitik går hånd i hånd, fordi det handler om rettigheder. Jeg kan også oplyse hr. Peter Kofod om, at da jeg var elevrådsformand på Metropolitanskolen, smed jeg Hizb ut-Tahrir ud derfra. Det kommer måske lidt bag på hr. Peter Kofod.

Kl. 15:31

Fjerde næstformand (Karina Adsbøl):

Tak til ordføreren. Der er ikke flere korte bemærkninger. Så vi går videre i ordførerrækken, og det er hr. Mikkel Bjørn fra Dansk Folkeparti. Værsgo.

Kl. 15:32

(Ordfører)

Mikkel Bjørn (DF):

Tak for det. Vi drøfter her et forslag fremsat af Radikale Venstre om smidigere regler for permanent opholdstilladelse for udlændinge, i dette tilfælde udlændinge under uddannelse. Jeg tror ikke, det er nogen hemmelighed, at Dansk Folkeparti naturligvis stemmer imod det beslutningsforslag. Vi mener ikke, at lempelser i udlændingepolitikken, uanset hvordan de så strikkes sammen, er fornuftigt. Danmark står i forvejen med massive problemer foranlediget af den lempelige udlændingepolitik, som i særdeleshed Radikale Venstre har været med til at føre her i Danmark – altid med argumenter om rimelighed og retfærdighed, argumenter om, at det i virkeligheden vil gavne integrationen at lempe på lige netop det her område. Alligevel er konsekvenserne af den lempelige politik, man har ført, alle voldsomt negative.

Når vi eksempelvis først har givet permanent opholdstilladelse til mennesker, har de siden adgang til statsborgerskab; de opnår tilknytning, der siden besværliggør udvisning i det tilfælde, disse mennesker måtte begå kriminalitet. I dette tilfælde taler vi om mennesker, som forslagsstillerne ønsker, at vi skal tildele permanent, tidsubegrænset opholdstilladelse, fordi de i en periode måtte have været indskrevet på en uddannelse, på trods af at man sagtens kan leve i Danmark på midlertidig opholdstilladelse helt uden problemer.

Det gør man uden viden om, i hvilken udstrækning disse mennesker har vedvarende intention om at tage del i det danske uddannelsessystem, og uden viden om disse menneskers oprigtige og fuldtonede tilknytning til Danmark. Konsekvenserne af den udlændingepolitik, Radikale Venstre har været bannerfører for de sidste vel efterhånden 40 år, vokser dag for dag for almindelige danskere her rundt i landet.

Unge drenge, der bliver stukket ihjel af kriminelle araberdrenge; piger, der bliver voldtaget eller udsat for andre modbydelige forbrydelser; racistiske overfald, hvor sagesløse danskere pludselig bliver overfaldet og tæsket af en flok indvandrerdrenge uden at have gjort noget som helst galt. Udgifterne til både efterretningsvæsen, politi, domstolsvæsen, sundhedsvæsen og vores offentlige skoler vokser relativt som konsekvens af de afledte problemer.

Nu vil Radikale måske indvende inden længe, at det jo slet ikke er det, det handler om. Det handler jo ikke om kriminelle, det handler jo ikke om folk, der overfalder eller voldtager; det her handler om unge mennesker, der er indskrevet på en uddannelse. Ja, Omar el Hussein, eksempelvis, var også indskrevet på en hf-uddannelse i en kortere periode. Altså det, at man er indskrevet på en uddannelse, er ikke ensbetydende med, at man er dansk, eller at man bør have permanent opholdstilladelse.

Alt i alt er Danmark blevet mere utrygt og mindre velstående, end det ellers ville have været, som konsekvens af den politik, Radikale Venstre bl.a. har ført.

Ja, der er også mange udlændinge, der er ordentlige og lovlydige borgere, men det ændrer ikke på, at lempelser af udlændingepolitikken i den nuværende situation er en helt forkert strategi. Vi har ikke brug for smidigere regler for ophold, vi har brug for stramninger på udlændingeområdet. Vi har brug for, at Danmark fører en politik, hvor flere forlader landet og færre kommer hertil.

I Dansk Folkeparti kæmper vi for et tryggere og rigere Danmark præget af dansk kultur; derfor skal vi ikke tillade massiv immigration fra en masse fjerne lande, og derfor skal vi ikke lempe vilkårene for, at udlændinge kan blive her permanent. Tak for ordet.

Kl. 15:35

Fjerde næstformand (Karina Adsbøl):

Tak til ordføreren, og der er ikke nogen korte bemærkninger. Så vi går videre i rækken. Jeg skal lige høre, om der er andre ordførere, der ønsker ordet heroppe. Nej. Så går vi videre til ordføreren for forslagsstillerne, hr. Christian Friis Bach, Radikale Venstre. Værsgo.

Kl. 15:36

(Ordfører for forslagsstillerne)

Christian Friis Bach (RV):

Tak for det. I min indledning nævnte jeg Tajma Mehic fra Horsens, der skiftede handelsskolen ud med gymnasiet og derfor hen over sommerferien ikke var i uddannelse og dermed ikke kunne få den tidsubegrænsede opholdstilladelse, hun troede hun var berettiget til. Der er også den 18-årige kvinde, Maarisha Singh, der jo knoklede på i gymnasiet og blev færdig med gymnasiet, allerede da hun var 17 år og 9 måneder, og så ville hun straks læse engelsk på A-niveau, så hun kunne få den uddannelse, hun gerne ville have, men netop det fratog hende muligheden for at få tidsubegrænset opholdstilladelse. Der er også Mousa Zare, der i stedet for ufaglært arbejde knoklede på og uddannede sig til murer, var lærling, tjente penge, betalte skat af sin løn, men endte med ikke at kunne få permanent opholdstilladelse, fordi han ikke var i arbejde, men i uddannelse.

De eksempler har vi jo set rigtig mange af. Det er de unge. De knokler. De gør alt, hvad vi beder dem om. De knokler og uddanner sig, taler dansk, integrerer sig, og så alligevel føler de sig pludselig valgt fra. De føler, at de har valgt forkert. De føler sig svigtet, og det rammer rigtig mange af dem meget hårdt.

Det er skøre udlændingeregler. Det er tidsler i udlændingelovgivningen for nu at citere først den tidligere udlændingeminister Mattias Tesfaye og senere Moderaternes partiformand Lars Løkke Rasmussen. Det er forkerte regler. Det er regler, vi skal se på og ændre, og det har heldigvis både Socialdemokratiet og Moderaterne erklæret sig positive over for, også lige nu her i dag på talerstolen. Det vil vi gerne kvittere for, og det var det, vi ønskede med forslaget: at hjælpe regeringen videre i den proces.

For uddannelse er det, vi lever af. Det er vores vigtigste råstof. Det er det, vi skal belønne, og det gjorde vi jo tidligere i udlændingelovgivningen, og det skal vi gøre igen. Det er derfor, vi ønsker at ændre beskæftigelseskravet, så netop det, at unge uddanner sig fuld tid, og det, at unge knokler som lærlinge med læretid, og det, at unge er i praktik, kan tælle med som fuldtidsarbejde, når man beregner kravet om beskæftigelse. Så får unge lyst til at tage en uddannelse og blive faglærte og tage en erhvervsuddannelse, en universitetsuddannelse – gøre det, vi har brug for.

Derfor skal vi ændre reglerne for unge udlændinge under 19 år, sådan at de godt kan få den tidsubegrænsede opholdstilladelse, selv om de måske ikke har været fuldstændig uafbrudt i uddannelse eller ordinær beskæftigelse, siden de gik ud af folkeskolen. Gør vi det, straffer vi ikke de unge for at være netop det, de er, unge, og dermed komme hurtigt igennem deres ungdomsuddannelse, eller ambitiøse, når de skifter fra en uddannelse til en anden. Det her er ikke rabiate krav. Det er heller ikke lempelige krav. Det er rimelige regler. Det vil være godt for Danmark, hvis vi gør det. Det vil være godt for de unge. Tak for ordet.

Kl. 15:39

Fjerde næstformand (Karina Adsbøl):

Tak til ordføreren. Der er en kort bemærkning fra fru Mette Thiesen, Dansk Folkeparti. Værsgo.

Kl. 15:39

Mette Thiesen (DF):

Tusind tak. Jeg kunne bare godt tænke mig at høre ordføreren om noget helt lavpraktisk. Det fremgår egentlig ret tydeligt af det her beslutningsforslag, men mener Radikale Venstre helt principielt, at det er alle unge, der er kommet fra udlandet til Danmark og er i gang med at tage en uddannelse, som føler sig danske og er integreret og nogle af de andre ting, der står i det her forslag? Mener man reelt, at det er alle?

Kl. 15:39

Fjerde næstformand (Karina Adsbøl):

Ordføreren.

Kl. 15:39

Christian Friis Bach (RV):

Jeg kan jo ikke udtale mig om, hvorvidt alle føler sig danske. Det kan jeg ikke svare på – det må de jo selv gøre. Men jeg kan sige, at mange af de unge, som har været her hele deres liv – det er noget, vi kommer til at tale om i det næste beslutningsforslag – og er født og uddannet her, faktisk på en skala fra et til ti føler sig mere danske end mange danskere med almindelig dansk baggrund. Så ja, der er mange af dem, der føler sig danske.

Men det, det her beslutningsforslag handler om, er jo, om vi skal belønne det at tage en uddannelse, om vi skal belønne de unge, der knokler og bliver tidligere færdige, eller som tager en uddannelse som murer eller elektriker eller går på universitetet og prøver at dygtiggøre sig. Skal vi belønne det på lige fod med arbejde, når vi ser på, om de skal kunne få tidsbegrænset opholdstilladelse? Det synes vi at vi skal, for det vil være godt for de unge, og det vil – og det er lige så vigtigt – være rigtig godt for Danmark, for det er det, vi har brug for.

Kl. 15:40

Fjerde næstformand (Karina Adsbøl):

Tak til ordføreren. Mette Thiesen, værsgo.

Kl. 15:40

Mette Thiesen (DF):

Tak til ordføreren. Jeg undrer mig bare over, når man i forbindelse med det her med, at man skal kunne få permanent opholdstilladelse, når man er under uddannelse, siger at alle bare fuldstændig føler sig danske osv. Jeg undrer mig bare over, hvor ordføreren ved det fra.

Kl. 15:41

Fjerde næstformand (Karina Adsbøl):

Ordføreren.

Kl. 15:41

Christian Friis Bach (RV):

Hvis fru Mette Thiesen hører efter, hvad jeg svarer, så kan hun høre, at jeg ikke ved, hvad de alle sammen føler. Men jeg ved, hvad jeg ønsker, og jeg ønsker at belønne unge, der knokler for at uddanne sig i Danmark, for det har vi brug for, og det er det, beslutningsforslaget handler om. Jeg  ønsker også at fjerne skøre, skæve og fjollede tidsler i udlændingelovgivningen, og det her beslutningsforslag er målrettet efter at fjerne de ting i udlændingelovgivningen, som ikke virker, som de skal.

Kl. 15:41

Fjerde næstformand (Karina Adsbøl):

Så er der en kort bemærkning til hr. Peter Kofod, Dansk Folkeparti. Værsgo.

Kl. 15:42

Peter Kofod (DF):

Tak for det. Jeg undrede mig bare over det her med at føle sig dansk kontra danske unge, for jeg synes på en eller anden måde, at Radikale Venstre springer lidt over, hvor gærdet er lavest. For om man tager en uddannelse eller ej, fortæller ikke nødvendigvis noget om dannelse, det fortæller ikke nødvendigvis noget om ens sindelag, det fortæller ikke nødvendigvis noget om, hvor man måtte føle sig hjemme, eller om man har taget Danmark til sig.

Jeg ved, at vi kommer til at diskutere det med det næste beslutningsforslag også. Jeg synes bare et eller andet sted, at det er, jeg vil sige lidt kulturelt afstumpet – forstå mig ret – at sætte lighedstegn mellem paratheden til at tage en uddannelse eller tage et job og så det at sige, at det er meningsfyldt, at man hører til i Danmark. Der ser jeg ikke nødvendigvis nogen lighed. Det kan godt være, at den er der, men bare fordi man tager en uddannelse, eller bare fordi man har et job, er det ikke ensbetydende med, at så skal man være i Danmark i al fremtid. Kan ordføreren ikke forstå det? Der er jo også islamister, der eksempelvis har taget lange uddannelser og sikkert har begået sig glimrende på universiteterne rundtomkring – det gør dem bare ikke mere danske.

Kl. 15:43

Fjerde næstformand (Karina Adsbøl):

Tak. Ordføreren.

Kl. 15:43

Christian Friis Bach (RV):

Det her handler jo ikke om danskhed, det handler om uddannelse. Det handler om, hvorvidt det, når man som ungt menneske i Danmark kaster sig ud i at få en erhvervsuddannelse for at blive murer eller elektriker eller ønsker at uddanne sig på universitetet og bidrage med noget af det, vi har brug for i Danmark såsom ingeniører eller folkeskolelærere eller sygeplejersker eller sundhedsplejersker, så ikke skal tælle med, når man forsøger at få permanent ophold. Det synes vi det skal.

Det er ikke sindelagskontrol eller et spørgsmål om, hvorvidt man føler sig mere eller mindre dansk. Det er et spørgsmål om at belønne det, som vi har brug for, nemlig uddannelse. Det er det, vi ønsker, og det er det, forslaget handler om, og det vil være godt for Danmark.

Kl. 15:44

Fjerde næstformand (Karina Adsbøl):

Tak. Den næste korte bemærkning er til hr. Mikkel Bjørn, Dansk Folkeparti. Værsgo.

Kl. 15:44

Mikkel Bjørn (DF):

Tak for det. Ordføreren nævner her i svaret til hr. Peter Kofod, at det ikke handler om, om de er danske. Men det gør det jo alligevel, for det handler om at give de her mennesker permanent ophold i Danmark. Og giver du mennesker permanent ophold i Danmark, må det være ud fra en bevidsthed eller i hvert fald en forventning om, at de mennesker er danske eller tager dansk kultur til sig eller i hvert fald ønsker at leve i fuld overensstemmelse med det danske samfund og danske kulturelle normer osv. osv. Altså, hvorfor er det, at man skal have permanent ophold i Danmark, bare fordi man tager en uddannelse? Som jeg nævnte i min ordførertale som et meget absurd eksempel, var Omar El-Hussein, Krudttøndeterroristen, også indskrevet på en hf-uddannelse. Skulle han belønnes med en permanent opholdstilladelse af den grund? Jeg har svært ved at se, at de to ting hænger sammen.

Kl. 15:44

Fjerde næstformand (Karina Adsbøl):

Ordføreren.

Kl. 15:44

Christian Friis Bach (RV):

Reglerne for permanent ophold siger jo, at man kan få permanent opholdstilladelse, hvis man har været i beskæftigelse i 3,6 år ud af de sidste 4. Der er det bare vores stilfærdige pointe, at det tvinger unge mennesker til at melde sig ud af en erhvervsuddannelse og til at tage et ufaglært arbejde. Det sender det forkerte signal om det, som de her unge mennesker skal gøre. Jeg sagde ikke, at de er danske eller ikkedanske. Jeg sagde, at jeg ikke kan udtale mig om, hvordan de føler sig eller deres følelse af danskhed. Det er jo ikke det, forslaget handler om. Forslaget handler om, hvorvidt det giver mening for Danmark og for de unge, at vi sender et signal til dem om, at de skal uddanne sig og blive dygtige, så de kan bidrage i Danmark. Det ønsker vi. Det er det, forslaget handler om. Og det er det, vi ville sikre, hvis vi implementerede forslaget.

Kl. 15:45

Fjerde næstformand (Karina Adsbøl):

Tak. Så er det hr. Mikkel Bjørns anden korte bemærkning. Værsgo.

Kl. 15:46

Mikkel Bjørn (DF):

Det er da dejligt, at mennesker gerne vil uddanne sig osv. osv. Men hvorfor skal det betyde, at mennesker skal have permanent ophold i Danmark? Jeg har bare svært ved at se, hvad de to ting har med hinanden at gøre. Altså, det er jo fint gerne at ville uddanne sig og tage del i samfundet osv. Men bør der ikke stilles nogen andre krav, når det handler om, at man skal være i Danmark permanent resten af sit liv?

Kl. 15:46

Fjerde næstformand (Karina Adsbøl):

Ordføreren.

Kl. 15:46

Christian Friis Bach (RV):

Jo, det er der i den grad også. Forslaget handler ikke om at ændre f.eks. reglerne om, at man ikke skal have begået kriminalitet. Det er jo ikke det, forslaget handler om. Forslaget handler udelukkende om, hvorvidt vi vil ligestille et fuldtidsstudium, en praktikplads eller en lærlingeplads med det at arbejde, når man skal kunne erhverve sig retten til at få permanent ophold. Det vil for os at se entydigt være en god idé, hvis vi gør det, for så belønner vi det, vi har brug for: mere uddannelse.

Kl. 15:46

Fjerde næstformand (Karina Adsbøl):

Tak, og tak til ordføreren. Der er ikke flere korte bemærkninger.

Da der ikke er flere, der har bedt om ordet, er forhandlingen afsluttet.

Jeg foreslår, at forslaget henvises til Udlændinge- og Integrationsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

14) 1. behandling af beslutningsforslag nr. B 52:

Forslag til folketingsbeslutning om statsborgerskab til unge født og opvokset i Danmark.

Af Christian Friis Bach (RV) m.fl.

(Fremsættelse 14.03.2023).

Kl. 15:47

Fjerde næstformand (Karina Adsbøl):

Ordføreren for forslagsstillerne ønsker at give en begrundelse for forslaget. Værsgo til ordføreren for forslagsstillerne.

Kl. 15:47

Begrundelse

(Ordfører for forslagsstillerne)

Christian Friis Bach (RV):

Tak for det. Der er 19.000 unge, der er født og opvokset i Danmark. De er danske. De føler sig danske – det siger de ifølge de undersøgelser, der bliver lavet – faktisk i højere grad end unge med dansk baggrund, men de kan ikke rejse, tage på studieture med deres gymnasium, stemme eller blive politimænd eller fængselsbetjente, og det er forkert. Radikale Venstre ønsker, at hvis man er født og opvokset i Danmark, har boet her hele sit liv og ikke har begået kriminalitet, skal man have et statsborgerskab i 18-årsfødselsdagsgave. Og det er jo det, forslaget handler om.

Kl. 15:48

Fjerde næstformand (Karina Adsbøl):

Tak til ordføreren. Forhandlingen er åbnet. Den første, der får ordet, er udlændinge- og integrationsministeren. Værsgo.

Kl. 15:48

Forhandling

Udlændinge- og integrationsministeren (Kaare Dybvad Bek):

Tak for det. Radikale Venstre foreslår med dette beslutningsforslag at genindføre en tidligere regel i indfødsretsloven – den, som hed § 3 a – således at unge udlændinge, som er født og opvokset i Danmark, igen får en let adgang til at få dansk indfødsret. Med forslaget vil man gå tilbage til en tidligere retstilstand, hvor unge udlændinge født og opvokset i Danmark under visse betingelser kunne blive danske statsborgere ved at afgive en erklæring. Det er kun godt et år siden, at et nærmest identisk forslag sidst blev behandlet her i Folketingssalen, og jeg skal sige, at regeringen ikke kan støtte beslutningsforslaget.

Den tidligere erklæringsadgang var efter min mening for lempelig. Det indgik ikke i ordningen, at f.eks. PET skulle kunne vurdere, om unge udlændinge var til fare for statens sikkerhed, som det er tilfældet ved naturalisationssager. Og der blev f.eks. ikke for personer mellem 18 og 19 år stillet noget uddannelses- eller karakterkrav. Der var heller ikke noget krav om, at disse personer skulle have en ubegrænset opholdstilladelse.

Forslagsstillerne angiver i bemærkningerne til forslaget, at PET bør vurdere de unge forud for den foreslåede erklæringsadgang. Grundlovens § 44 om statsborgerskab sætter imidlertid rammer for, hvilke betingelser der kan fastsættes ved en erklæringsadgang. Det skyldes, at der efter grundloven ikke må overlades et skøn til den myndighed, der skal tage stilling til, om betingelserne er opfyldt. PET foretager som nævnt i forbindelse med ansøgning om statsborgerskab ved naturalisation en vurdering af, om ansøgeren kan være til fare for statens sikkerhed. Sådan en vurdering vil i sagens natur ikke alene bero på objektive, konstaterbare forhold, og der vil derfor ikke i forbindelse med en erklæringsadgang kunne stilles krav om, at PET skal vurdere, at den unge, som vil erklære sig dansk, ikke er til fare for statens sikkerhed, som foreslået.

Reglerne om tildeling af statsborgerskab bygger på en bred politisk aftale, og jeg er rigtig glad for, at den daværende socialdemokratiske regering sammen med Venstre, Konservative og Liberal Alliance forrige år blev enige om en ny aftale om dansk indfødsret. En del af den aftale er, at reglerne om tildeling af statsborgerskab også gælder for den her gruppe af unge. I de gældende regler er der allerede i dag i et vist omfang taget hensyn til unge, der er født og opvokset i Danmark. Det er bl.a. sådan, at hvis man har afsluttet folkeskolens 9. eller 10. klasse med et samlet gennemsnit på 02 i dansk eller bestået studentereksamen, opfylder man sprogkravet. Og det har de fleste unge mennesker, der er født og opvokset i Danmark, heldigvis.

Derudover vil regeringen i den kommende folketingssamling fremsætte et nyt lovforslag, hvor det bl.a. foreslås, at gebyret for unge født eller opvokset i Danmark nedsættes. Det håber jeg selvfølgelig at der er opbakning til fra forslagsstillerne. Men jeg skal også meddele her, at regeringen ikke kan støtte beslutningsforslaget.

Kl. 15:51

Fjerde næstformand (Karina Adsbøl):

Tak til ministeren. Formanden skulle lige være sikker på, at ministeren var færdig. (Udlændinge- og integrationsministeren (Kaare Dybvad Bek): Ja, beklager). Der er en kort bemærkning til fru Samira Nawa, Radikale Venstre. Værsgo.

Kl. 15:51

Samira Nawa (RV):

Mange tak. Jeg vil gerne høre ministeren, om han anser det som et problem, at mere end hver tiende voksne borger i Danmark ikke har statsborgerskab og dermed ikke har stemmeret . Hvis man dykker ned i de forskellige kommuner, kan man f.eks. se, at det i København er omkring hver femte, og at det i andre kommuner er en fjerdedel. Jeg vil høre ministeren, om det ikke er problematisk, om det ikke skaber et demokratisk B-hold, og om ikke også det her beslutningsforslag kunne være løsningen på noget af det.

Kl. 15:52

Fjerde næstformand (Karina Adsbøl):

Ministeren.

Kl. 15:52

Udlændinge- og integrationsministeren (Kaare Dybvad Bek):

Jeg synes, at tallet 10 pct. er oppustet, for det, det drejer sig om i eksempelvis Københavns Kommune, som fru Samira Nawa nævner, er jo først og fremmest mennesker, som kommer her for at arbejde i en kortere periode. Der, hvor folk flytter til København fra, er først og fremmest fra andre dele af Europa, eller det er udenlandske arbejdstagere, som kommer for at arbejde. Jeg synes ikke, at man, hvis man arbejder på Novo Nordisk i 3, 5, eller 7 år i Danmark og derefter tager hjem til Indien, USA, Brasilien, Spanien eller Rumænien, så skal have stemmeret til danske folketingsvalg, og jeg mener ikke, at man kan tale om, at det er et B-hold. Hvis jeg boede i Bruxelles og arbejdede der i 5 år, ville jeg heller ikke betragte mig som en dårlig borger i Bruxelles, fordi jeg ikke kunne stemme til det belgiske parlamentsvalg.

Kl. 15:53

Fjerde næstformand (Karina Adsbøl):

Spørgeren for anden korte bemærkning, værsgo.

Kl. 15:53

Samira Nawa (RV):

Tak. Så skulle jeg ikke have nævnt København, for jeg er med på, at rigtig mange her i København kommer hertil som udenlandsk arbejdskraft. Det, jeg egentlig gerne ville have ministeren til at forholde sig til, var det her beslutningsforslag, der jo handler om de unge, som er født og opvokset i Danmark, sammenholdt med at vi har den her stigende andel af voksne mennesker i Danmark – ikke bare i København – der ikke har adgang til at stemme ved folketingsvalg, fordi de ikke har statsborgerskab.

Kl. 15:53

Fjerde næstformand (Karina Adsbøl):

Ministeren.

Kl. 15:53

Udlændinge- og integrationsministeren (Kaare Dybvad Bek):

Jamen det er klart, at det er to forskellige diskussioner, hvor den ene handler om den store andel. Antallet af udenlandske medarbejdere i Danmark er fordoblet henover 10 år til nu at være 300.000 mennesker. De udgør selvfølgelig en stor del af de 10 pct., der er tale om der. Det er jo i hvert fald 5 pct. af de voksne, hvis ikke flere. Så er spørgsmålet så: Hvor mange af dem, som har tænkt sig at blive i Danmark for altid, har så stemmeret? Det er så en noget mindre procentdel. Derfor synes jeg også, problemet er noget mindre, men det er da klart, at jeg synes, det skal være sådan, at hvis man er en del af landet, og hvis man overholder de regler, vi har sat op, så skal man selvfølgelig også have adgang til at stemme, og det har man jo også, hvis man overholder det, som der er i det nuværende indfødsretsreglement.

Kl. 15:54

Fjerde næstformand (Karina Adsbøl):

Så er det hr. Peter Kofod, Dansk Folkeparti. Værsgo.

Kl. 15:54

Peter Kofod (DF):

Tak for det. Jeg vil omvendt spørge ministeren, om det ikke er et problem, at vi åbenbart i det danske samfund har så mange mennesker, der tidsmæssigt og alt muligt andet har kvalificeret sig til at søge dansk statsborgerskab, og at så mange af dem åbenbart ikke har haft interessen for det, altså at viljen til at blive en del af det her samfund har været så begrænset. Så modsat Radikale Venstre, der bare synes, at vi skal lempe kravene, er jeg egentlig mere overrasket over, at der er så lille en vilje til at være en del af det danske samfund. Det synes jeg da er mærkeligt.

Kl. 15:55

Fjerde næstformand (Karina Adsbøl):

Ministeren.

Kl. 15:55

Udlændinge- og integrationsministeren (Kaare Dybvad Bek):

Mit svar er jo det samme på den måde, at jeg mener, at de 10 pct., der nogle gange bliver talt om, er et oppustet tal. Men det ændrer ikke ved, at der skal være stramme regler for at få statsborgerskab. Det mener jeg også vi har med de regler, der er nu. Jeg har f.eks. set tal for, hvor mange der begår kriminalitet og også voldsom kriminalitet, efter de har fået permanent opholdstilladelse, og når jeg ser på de tal, bliver jeg også overbevist om, at det er fornuftigt, at vi har relativt skrappe krav, også for at få statsborgerskab. For der er jo mange, der kvitterer for det, at de får permanent opholdstilladelse, og det er især unge mænd selvfølgelig og især fra nogle lande, ved at de går ud og laver straffelovsovertrædelser efterfølgende. Så længe det er sådan, mener jeg også, at vi, når det kommer til statsborgerskab, skal have nogle konkrete krav, man skal overholde hver især.

Kl. 15:56

Fjerde næstformand (Karina Adsbøl):

Så er det spørgeren for sin anden korte bemærkning. Værsgo.

Kl. 15:56

Peter Kofod (DF):

Mener ministeren, at vi har behov for at stramme reglerne igen? Hvis man ser på indfødsretsmeddelelserne, som Folketinget jo behandler, er jeg godt klar over, at sammenlignet med for 20 år siden, er der jo mindre sager nu. Men kunne man forestille sig, at man f.eks. kunne sætte et loft over antallet af ansøgere, som kunne blive behandlet hver gang af Folketinget, så man ligesom får fuldstændig kontrol med, hvor mange statsborgerskaber Folketinget bare uddeler?

Kl. 15:56

Fjerde næstformand (Karina Adsbøl):

Ministeren.

Kl. 15:56

Udlændinge- og integrationsministeren (Kaare Dybvad Bek):

Det er jeg ikke interesseret i, og jeg vil give et eksempel. Jeg var ude at se fodbold i Sundby Idrætspark sammen med en far til en dreng, der går i min søns klasse. Han er amerikaner, er gift med en dansker, har børn i den danske folkeskole og lever et liv her. Han har ventet 2 år på at få dansk statsborgerskab, og han lever op til alle kravene. Det ville først og fremmest være sådan nogle som ham, man ville ramme, hvis man sagde, at der kun måtte komme 1.000 mennesker ind på en statsborgerskabslov hvert eneste år. Det ville jeg synes var mærkeligt. Og dem kommer der til at være flere af de kommende år.

Kl. 15:57

Fjerde næstformand (Karina Adsbøl):

Tak. Så er det hr. Christian Friis Bach, Radikale Venstre. Værsgo.

Kl. 15:57

Christian Friis Bach (RV):

Tak for det. Jeg har noteret mig, at regeringen, også i regeringsgrundlaget, meget klart slår fast, at vi skal leve op til vores internationale forpligtelser og konventioner, og Institut for Menneskerettigheder har jo vurderet, at vi har en konventionsmæssig forpligtelse til at lette adgangen til dansk statsborgerskab for personer, som er født og/eller opvokset i Danmark. Det er konventionen om statsborgerret, artikel 6, stk. 4, litra e og f. Er ministeren enig i den vurdering, der er fra Institut for Menneskerettigheder?

Kl. 15:57

Fjerde næstformand (Karina Adsbøl):

Ministeren.

Kl. 15:57

Udlændinge- og integrationsministeren (Kaare Dybvad Bek):

Jeg er enig i, at vi har en forpligtelse til at give nemmere adgang til folk, der er født og opvokset her. Det mener jeg også vi gør på to områder: For det første ved, at den skolegang, man har i Danmark, tæller med i forhold til det sprogkrav, der er, og for det andet ved, at vi nu som noget nyt ændrer gebyrbetalingen for statsborgerskabsansøgninger, sådan at bl.a. folk, der er vokset op her, skal betale et mindre gebyr, end alle andre kommer til at betale.

Kl. 15:58

Fjerde næstformand (Karina Adsbøl):

Ønskes der endnu en kort bemærkning? Så skal man huske at trykke sig ind. Okay, værsgo for den anden korte bemærkning.

Kl. 15:58

Christian Friis Bach (RV):

Tak for det. De ændringer bakker vi op om og er glade for. Men hvis nu Institut for Menneskerettigheder efterfølgende skulle vurdere, at lovgivningen samlet set stadig væk ikke lever op til vores internationale forpligtelser, vil ministeren så forpligte sig på at lave yderligere ændringer i lovgivningen?

Kl. 15:58

Første næstformand (Leif Lahn Jensen):

Ministeren.

Kl. 15:58

Udlændinge- og integrationsministeren (Kaare Dybvad Bek):

Jeg vil ikke lægge den vurdering alene hos Institut for Menneskerettigheder. Jeg mener, det er vigtigt også at have en bredere juridisk vurdering, eksempelvis den, som Justitsministeriet eller andre relevante juridiske kompetencer laver. Men det er klart, at hvis det står entydigt, og hvis konklusionen er, at der skal være yderligere nemmere adgang for folk, der er opvokset her, mener jeg sådan set også, at det er rimeligt nok, at vi gør det. Vi skal selvfølgelig overholde de konventioner, vi har tiltrådt.

Kl. 15:59

Første næstformand (Leif Lahn Jensen):

Så er det fru Mette Thiesen.

Kl. 15:59

Mette Thiesen (DF):

Tusind tak. Jeg kunne godt tænke mig at spørge ordføreren om noget. Nu står vi her og drøfter statsborgerskab, og det kommer vi jo til at gøre i nogle timer. Er ministeren egentlig ikke enig med os i Dansk Folkeparti i, at der bestemt ikke er noget som helst behov for at lempe på de her regler, men tværtimod for at få ryddet op, hvad angår rigtig mange af dem, som har fået statsborgerskab tidligere, og som aldrig nogen sinde burde have haft det?

Kl. 15:59

Første næstformand (Leif Lahn Jensen):

Ministeren.

Kl. 15:59

Udlændinge- og integrationsministeren (Kaare Dybvad Bek):

Jeg ved ikke, om det er rigtig mange, men jeg mener, at der er nogle af dem, der har fået statsborgerskab, som vi kan tage fat i. Nu har vi jo haft sager om bl.a. dem, der er syrienskrigere, og for folk, der begår meget voldsom bandekriminalitet, kunne der være noget af det samme. Jeg mener også, og det har jeg sagt mange gange hernede, at der er blevet givet for mange statsborgerskaber. Det kan vi jo også se på nogle af de domme osv., der falder rundtomkring, hvor man ikke kan udvise folk, fordi de har fået statsborgerskab, hvad jeg synes har været for lempeligt.

Men jeg vil også sige, og det gælder sådan set, uanset om man ønsker lempelser eller stramninger af reglerne, at jeg også tror, at der er behov for, at folk ved, hvad det er, de søger om, og det er sådan set, uanset om det er den ene type eller den anden type, der søger statsborgerskab. Det er nok meget sundt, både i forhold til hvad folk kan stille op af mål for, hvornår de kan få statsborgerskab, men også i forhold til den sagsbehandling, der er i Indfødsretskontoret, at der sådan over et stykke tid er nogenlunde de samme regler, og at vi ikke laver dem om hvert andet år. Det synes jeg også er et vigtigt hensyn.

Kl. 16:00

Første næstformand (Leif Lahn Jensen):

Spørgeren.

Kl. 16:00

Mette Thiesen (DF):

Tak for det svar. Der er jo ingen tvivl om, at vi i Dansk Folkeparti mener, at der virkelig er brug for at blive ryddet op. Og vi kommer også til at gå benhårdt til det i forhold til nogle af dem, som har fået statsborgerskab tidligere, men som jeg simpelt hen ikke mener burde beholde det. Vi har jo eksempelvis lige set en sag med en somalisk mand, som desværre blev statsborger i 2015, og som på det grusomste har mishandlet sine egne børn, sendt dem på genopdragelse i Somalia og fået pigen omskåret osv. Mener ministeren ikke, at sådan en mand burde have frataget sit statsborgerskab og smides ud, konsekvent?

Kl. 16:01

Første næstformand (Leif Lahn Jensen):

Ministeren.

Kl. 16:01

Udlændinge- og integrationsministeren (Kaare Dybvad Bek):

Nu skal jeg jo passe på med ikke at gøre mig til dommer over enkeltsager, men jeg tror ikke, at jeg ligger så langt fra det synspunkt. Men essensen for mig er den indstilling, som jeg har som minister, med hensyn til hvem der også får frataget deres statsborgerskab efter at have oplyst ikke at være straffet, og hvor man så alligevel finder ud af, at der ligger nogle særdeles grove byretsdomme; så tror jeg også, at fru Mette Thiesen ville være endnu mere chokeret, end hun er på nuværende tidspunkt.

Kl. 16:02

Første næstformand (Leif Lahn Jensen):

Så er det hr. Peder Hvelplund.

Kl. 16:02

Peder Hvelplund (EL):

Tak for det, og tak til ministeren for talen. Det er jo rigtigt, at det her er en debat, vi også har haft tidligere her i salen, og jeg vil egentlig bare have ministeren til at bekræfte, at det er fuldstændig afgørende for regeringen, at regeringen overholder artikel seks i den europæiske konvention om statsborgerret og selvfølgelig også øvrige konventioner som f.eks. handicapkonventionen, når det gælder tildeling af statsborgerskab i Danmark.

Kl. 16:02

Første næstformand (Leif Lahn Jensen):

Ministeren.

Kl. 16:02

Udlændinge- og integrationsministeren (Kaare Dybvad Bek):

Jo, det er det, vi skal. Det kan der ikke være nogen tvivl om, og vi tilslutter os konventioner, fordi vi synes, det giver mening. Men jeg vil også sige, at jeg – som vi også har diskuteret i forbindelse med samråd i Indfødsretsudvalget – jo ikke bestemmer over Folketinget. Der er jo ikke nogen over Folketinget, og Folketinget har et udvalg, der behandler indfødsretsdispensationssager, bl.a. også i forbindelse med handicap, kunne det være, og det kunne være andre forhold.

Der er jeg ikke en, der kan fortælle udvalget, hvad de skal gøre. Jeg kan opfordre til ting, og jeg kan servicere udvalget så godt, som jeg nu kan, men i sidste ende er det Folketingets udvalg, der beslutter, om en person skal have eller ikke skal have indfødsret, og der synes jeg også, det er vigtigt at fastholde, at der er en procedure, en fortrolighed og en arbejdsgang der, som jeg stoler på også overholder de konventioner, som vi har tiltrådt.

Kl. 16:03

Første næstformand (Leif Lahn Jensen):

Spørgeren.

Kl. 16:03

Peder Hvelplund (EL):

Tak for det, selv om jeg var sen til at trykke mig ind til den anden korte bemærkning. Tak for det – men pointen er vel, at i sidste ende er det regeringen og ministeren, der står til ansvar for, at Danmark overholder konventionerne.

Altså, hvis Danmark får en sag ved Den Europæiske Menneskerettighedsdomstol eller en anden international domstol, er det vel den danske regering, der står til ansvar for, at Danmark overholder de konventioner, som den danske regering har skrevet under på.

Kl. 16:03

Første næstformand (Leif Lahn Jensen):

Ministeren.

Kl. 16:04

Udlændinge- og integrationsministeren (Kaare Dybvad Bek):

Ja, det er selvfølgelig mig, der får skældudene, hvis vi ikke overholder det. Det er jeg godt med på. Men hvis jeg skal ned at blive skældt ud, i sådan overført betydning, af Den Europæiske Menneskerettighedsdomstol, kan jeg hoppe og danse, men jeg kan ikke bestemme over Folketinget.

Jeg er selvfølgelig selv folketingsmedlem, så i princippet kunne jeg sidde i Indfødsretsudvalget og være med til at tildele, men som minister, i den funktion, kan jeg ikke instruere Indfødsretsudvalget i, hvordan man skal træffe afgørelser. Det er kun Folketinget, og der er ikke nogen over Folketinget.

Kl. 16:04

Første næstformand (Leif Lahn Jensen):

Der er ikke flere korte bemærkninger. Vi siger tak til ministeren. Så er det fru Maria Durhuus fra Socialdemokratiet. Velkommen.

Kl. 16:04

(Ordfører)

Maria Durhuus (S):

Tak for ordet. Og tak til De Radikale for forslaget. Med dette beslutningsforslag foreslår Radikale Venstre at genindføre den tidligere § 3 A i indfødsretsloven, så unge udlændinge, som er født og opvokset i Danmark, igen får en let adgang til dansk indfødsret.

I Socialdemokratiet mener vi, at det er en selvfølge, at vi fra Folketingets side stiller høje krav til udlændinge, der ønsker at opnå dansk statsborgerskab, for en socialdemokratisk velfærdsstat kræver et fællesskab af borgere, som sætter pligt før ret, og som sætter en ære i at bidrage til fællesskabet.

Unge udlændinge, der er født og opvokset i Danmark, er ikke nødvendigvis dansksindede, ligesom det heller ikke er givet, at de betragter sig som værende en del af vores fællesskab. Derfor skal vi gøre, hvad vi kan, for at sikre os, at kommende danske statsborgere både besidder evne og vilje til at blive en del af vores fællesskab, og derfor er vi i Socialdemokratiet langtfra interesseret i at lempe på de nuværende betingelser for opnåelse af dansk indfødsret for unge udlændinge, der er født og opvokset i Danmark.

Det er en tillidserklæring at få et statsborgerskab, og vi mener ikke, at princippet om ret og pligt er urimeligt, og heller ikke, at det er urimeligt, at der stilles forventninger og krav til uddannelse og samfundsviden og -forståelse samt et fravær af kriminalitet. Derudover er jeg som socialdemokrat overbevist om, at mennesker har rigtig godt af, at der stilles høje krav til dem. Det får dem til at rette ryggen og tage ansvar for egen tilværelse, ligesom de bliver bevidste om vigtigheden af at bidrage til det fællesskab, de nu er en del af. Hvis vi blot deler statsborgerskaber ud til højre og venstre, som det var tilfældet engang, vil det danske statsborgerskab blive udvandet og miste al betydning.

På baggrund af disse overvejelser kan Socialdemokratiet ikke støtte Radikale Venstres beslutningsforslag. Tak for ordet.

Kl. 16:07

Første næstformand (Leif Lahn Jensen):

Der er en kort bemærkning fra hr. Peder Hvelplund. Værsgo.

Kl. 16:07

Peder Hvelplund (EL):

Tak for det. Det er egentlig mest til den der bemærkning om, at man har uddelt statsborgerskaber til højre og venstre. Altså, det er vel sådan, at der bliver opstillet nogle objektive kriterier, som folk skal leve op til, og det er det, der afgør, hvor mange statsborgerskaber der bliver givet.

Men jeg kunne egentlig godt tænke mig at spørge, om ordføreren er enig i det, som den daværende socialdemokratiske justitsminister sagde tilbage i marts 2014, hvor hun sagde:

De unge udlændinge, der er født og opvokset i Danmark, og som tager del i det danske samfund, får nu muligheden for at erklære sig danske. Regeringen mener, at denne gruppe velintegrerede unge skal have lettere ved at opnå statsborgerskab. Det fremmer integrationen.

Er ordføreren grundlæggende uenig med den daværende socialdemokratiske justitsminister, der udtalte de ord?

Kl. 16:07

Første næstformand (Leif Lahn Jensen):

Ordføreren.

Kl. 16:07

Maria Durhuus (S):

Om jeg er direkte uenig, ved jeg ikke, men jeg kan ikke rigtig se, at det ikke er de krav, vi stiller til de unge i dag om, hvad de skal kunne levere på, hvis de vil have et dansk statsborgerskab. Altså, de skal kunne sproget, de skal have en samfundsforståelse, de skal ikke være kriminelle – det synes jeg ikke er urimelige krav, og jeg synes ikke, de burde være svære at leve op til. Og jeg vil også sige, at tiden har ændret sig. 2014 er 9 år siden – der er sket meget i samfundet siden da.

Kl. 16:08

Første næstformand (Leif Lahn Jensen):

Spørgeren.

Kl. 16:08

Peder Hvelplund (EL):

Jo, men det er den samme situation, de unge mennesker står i. Altså, det er unge mennesker, der er født og opvokset i Danmark og har taget grundskolen i Danmark og dermed fået kendskab til danske værdier og dansk sprog, som i dag står og reelt bliver frataget nogle grundlæggende rettigheder som det at kunne rejse på studieture med deres klassekammerater, hvis de tager en ungdomsuddannelse. Det er vel ikke anderledes end den situation, som den daværende justitsminister fru Karen Hækkerup beskriver, altså at unge mennesker, der er født og opvokset i Danmark, også skal kunne nyde de samme rettigheder som andre, og at det fremmer integrationen.

Kl. 16:09

Første næstformand (Leif Lahn Jensen):

Ordføreren.

Kl. 16:09

Maria Durhuus (S):

Nej, det er korrekt. Men jeg forstår stadig væk ikke, at kravet om, at man skal kunne bestå en danskprøve, og at man skal have kendskab til det samfund, man lever i, og at man ikke bare automatisk bliver givet et statsborgerskab, er urimeligt. Og jeg ser ikke, at der er nogen, der er afholdt fra at tage den prøve og derigennem få et statsborgerskab.

Kl. 16:09

Første næstformand (Leif Lahn Jensen):

Så er det hr. Christian Friis Bach. Værsgo.

Kl. 16:09

Christian Friis Bach (RV):

Tak for det, og tak til ordføreren. Jeg vil blot lige have noget bekræftet igen her. De nuværende bestemmelser er med stor sikkerhed ikke i overensstemmelse med vores internationale forpligtelser, og kan ordføreren bekræfte, at Socialdemokratiet ønsker at bringe lovgivningen i overensstemmelse med vores internationale forpligtelser. Kan ordføreren bekræfte det?

Kl. 16:10

Første næstformand (Leif Lahn Jensen):

Ordføreren.

Kl. 16:10

Maria Durhuus (S):

Jeg ved ikke, om jeg må spørge om det, men kan jeg bede ordføreren om lige at sige den første linje af spørgsmålet igen? Undskyld, men jeg kunne ikke høre det.

Kl. 16:10

Første næstformand (Leif Lahn Jensen):

Spørgeren.

Kl. 16:10

Christian Friis Bach (RV):

Ja. Det er det her med, at Institut for Menneskerettigheder meget klart vurderer, at vi ikke lever op til vores internationale forpligtelser, som tilsiger, at man skal lette adgangen for dansk statsborgerskab for personer, som er født og opvokset i Danmark. Og der er mit spørgsmål bare, om ordføreren er enig i, at vi skal overholde vores internationale forpligtelser, og at det dermed faktisk bør føre til ændringer i adgangen for de her unge.

Kl. 16:10

Første næstformand (Leif Lahn Jensen):

Tak. Ordføreren.

Kl. 16:10

Maria Durhuus (S):

Konventionen siger jo, at det skal gøres lettere, men regulerer jo ikke, hvordan den lettere adgang til statsborgerskab skal udmøntes i praksis. Og adgangen til statsborgerskab for disse unge er jo allerede lettet i naturalisationssagerne. F.eks. opfylder de fleste unge jo sprogkravet ved at have bestået folkeskolens afsluttende prøver, og der er lempede opholdskrav for de unge. Det er på den baggrund, at regeringen jo vurderer, at Danmark opfylder sine internationale forpligtelser i henhold til statsborgerretskonventionen.

Kl. 16:11

Første næstformand (Leif Lahn Jensen):

Spørgeren.

Kl. 16:11

Christian Friis Bach (RV):

Det vurderer Institut for Menneskerettigheder så ikke, og jeg kan forstå, at vi jo nu har hørt fra ministeren, at der faktisk er nogle gebyrændringer og andre ting, som skal sikre, at vi i endnu højere grad lever op til den konvention.

Mit spørgsmål er sådan set bare: Hvis der nu, selv med de ændringer her, ligger en klar vurdering, måske også internationalt, af, at vi ikke overholder vores juridiske forpligtigelser, vil ordføreren og Socialdemokratiet så bakke op om, at vi ændrer lovgivningen yderligere?

Kl. 16:11

Første næstformand (Leif Lahn Jensen):

Ordføreren.

Kl. 16:11

Maria Durhuus (S):

Så vil jeg som vikaren tillade mig at sige, at det må vi kigge på i udvalgsarbejdet.

Kl. 16:12

Første næstformand (Leif Lahn Jensen):

Der er ikke flere spørgsmål. Jeg siger tak til ordføreren. Den næste ordfører er hr. Mads Fuglede fra Venstre. Velkommen.

Kl. 16:12

(Ordfører)

Mads Fuglede (V):

Tak for ordet. Med dette beslutningsforslag ønsker Radikale Venstre at genindføre den tidligere lempeligere regel i indfødsretsloven, § 3 A, så unge udlændinge født og opvokset i Danmark under visse betingelser kan få dansk statsborgerskab ved at afgive en erklæring. Det er ikke første gang, vi her i salen diskuterer § 3 A. Vi har diskuteret det både under tidligere socialdemokratiske og Venstreledede regeringer, og vi diskuterede sidste år, da Radikale Venstre fremsatte et forslag, der var identisk med det forslag, de har fremsat i dag.

Det kan nok ikke komme som nogen overraskelse, at vi mener det samme i dag, som vi mente, sidst vi diskuterede det. Vores holdning er uændret. Vi mener, at det er rimeligt at sætte visse krav til personer, der ønsker at blive en del af det danske samfund. Det danske statsborgerskab er ikke noget, man får udleveret uden videre, og det gælder også for personer, der er født på dansk jord.

Derudover vil jeg gerne bemærke, at der faktisk allerede i dag er visse former for lempeligere krav for personer, der er født og opvokset i Danmark. Men som sagt kan Venstre ikke støtte beslutningsforslaget.

Kl. 16:13

Første næstformand (Leif Lahn Jensen):

Der er ingen korte bemærkninger. Vi siger tak til ordføreren. Den næste ordfører er hr. Mohammad Rona fra Moderaterne. Velkommen.

Kl. 16:13

(Ordfører)

Mohammad Rona (M):

Vi har været vidt omkring i dag, må man sige. Vi vil i Moderaterne gerne påpege, at der jo er nogle årsager til, at vi har de regler, som vi har på indfødsretsområdet. Nu ved jeg godt, at der er blevet diskuteret lidt om de regler, der var før, og de regler, der er nu osv.

Det er faktisk et vigtigt område. Det er også rigtig vigtigt i forhold til det udvalgsarbejde, som vi sidder og arbejder med her. Men det at give dansk statsborgerskab er også en stor tillidserklæring, som vi som samfund kan give til mennesker, der har gjort det godt og opfyldt nogle forskellige krav. I Moderaterne er vi også enige om, at den præmis kan vi ikke se bort fra.

Vi har også tidligere i dag, faktisk lige før, snakket om de her tidsler, der er i udlændingepolitikken. Det må man jo sige er noget, som vi i Moderaterne har slået os en del op på. Vi er da selvfølgelig åbne over for at se på nogle tidsler i udlændingepolitikken. Nogle af dem står faktisk allerede beskrevet i regeringsgrundlaget, men vi mener ikke, at det er hele græsplænen, der er noget galt med her, hvis man skal bruge det udtryk. Vi vil derfor primært fokusere på og lægge vores energi i at fjerne det ukrudt gennem initiativer, som allerede er en del af regeringsgrundlaget, og der er faktisk en del af tage fat på. Jeg synes, at vi skal starte der. Det er der, vi i hvert fald vil starte, både Moderaterne og også regeringen. Derfor støtter vi ikke beslutningsforslaget.

Kl. 16:15

Første næstformand (Leif Lahn Jensen):

Der er et par korte bemærkninger. Den første er fra hr. Peder Hvelplund.

Kl. 16:15

Peder Hvelplund (EL):

Tak for det, og tak til hr. Mohammad Rona for talen. Jeg vil egentlig godt bare høre, hvad årsagen er til, at man ikke kan bakke op om, at unge mennesker, der er født og opvokset i Danmark, altså har gået i dansk folkeskole og haft klassekammerater, er vokset op i det her samfund, har lært sproget og har lært, hvad det er for et samfund, man lever i, ikke skal have de samme rettigheder som deres klassekammerater, som bare har haft nogle andre forældre. Altså, hvad er grunden til det? Jeg har svært ved at forstå det, når ordføreren taler om, at der er tidsler, der skal luges ud. Hvorfor er det her ikke en af de allerførste tidsler, vi kunne luge ud, nemlig at få genindført, at hvis du er født og opvokset i Danmark, har du også ret til at være statsborger ligesom alle dine venner og dine klassekammerater?

Kl. 16:16

Første næstformand (Leif Lahn Jensen):

Ordføreren.

Kl. 16:16

Mohammad Rona (M):

Vi havde faktisk en debat lige før omkring nogenlunde det samme i forhold til at få permanent ophold, og jeg synes faktisk, der klart er en tidsel dér, altså i forhold til permanent ophold og i forhold til, at f.eks. uddannelse skal tælle med. Jeg synes, at permanent ophold og dansk statsborgerskab er to vidt forskellige ting. Vi bakker sådan set op om den indfødsretslov, der er i § 44, så derfor kommer vi ikke til at støtte det her, for vi ser det ikke som en kæmpe tidsel. Det, vi så før i det beslutningsforslag, der var før, kan vi være med på.

Kl. 16:17

Første næstformand (Leif Lahn Jensen):

Spørgeren.

Kl. 16:17

Peder Hvelplund (EL):

Men hvad er det konkret, grunden er til, at unge mennesker, der er vokset op i Danmark og har gået i dansk folkeskole, ikke skal have de rettigheder? Jeg har svært ved at se det. Altså, hvad er det for et problem, man løser ved at fratage dem den mulighed? For det var jo en mulighed, i en ganske kort periode ganske vist, men det var trods alt en mulighed. Så det er jo noget, der sagtens kan lade sig gøre inden for dansk lovgivning. Det er noget, der kan være med til at fremme integrationen, fordi vi netop ikke laver en forskelsbehandling, ud fra hvilke forældre man har, men man har de samme rettigheder.

Kl. 16:17

Første næstformand (Leif Lahn Jensen):

Ordføreren.

Kl. 16:17

Mohammad Rona (M):

Som jeg også sagde før, er det her ikke en del af regeringsgrundlaget. Vi er tre forskellige partier, der er gået sammen om et regeringsgrundlag. Hvis vi i Moderaterne havde 90 mandater, kunne det være, at vi måske kunne kigge nærmere på det. Men vi er tre forskellige partier, der er gået sammen om det her regeringsgrundlag, og derfor er det her ikke og det bliver heller ikke en prioritet nu.

Kl. 16:17

Første næstformand (Leif Lahn Jensen):

Så er det hr. Christian Friis Bach. Værsgo.

Kl. 16:18

Christian Friis Bach (RV):

Tak for det, og tak til hr. Mohammad Rona for en god og meget ærlig tale. Jeg glædede mig jo over slutningen på talen, hvor ordføreren sagde, at nu havde man det, der stod i regeringsgrundlaget, og det var så det, man ville starte med. Der fornemmer jeg ligesom en åbning mod, at man så derefter godt kunne gå videre og kigge på det her forslag. Var det rigtigt forstået?

Kl. 16:18

Første næstformand (Leif Lahn Jensen):

Ordføreren.

Kl. 16:18

Mohammad Rona (M):

Jeg vil sige, at de ting, der står i regeringsgrundlaget, jo selvfølgelig er de ting, der er førsteprioritet, som jeg også har nævnt før. Det tror jeg vi har forstået. Men det er jo klart, at bare fordi der står to-tre ting i regeringsgrundlaget, så stopper vi ikke ved det. Vi er i politik, vi skal være her de næste mange år, så mon ikke også vi kan se på nogle andre tiltag i fremtiden.

Kl. 16:18

Første næstformand (Leif Lahn Jensen):

Spørgeren.

Kl. 16:18

Christian Friis Bach (RV):

Tak for det, og tak for denne lille åbning. Så vil jeg bare følge op og spørge: Er det så også rigtigt forstået, som ordføreren lidt sagde det i svaret til hr. Peder Hvelplund, at hvis Moderaterne virkelig havde de der 90 mandater, så ville man måske lidt hurtigere se på det her forslag og måske endda gå ind for det?

Kl. 16:19

Første næstformand (Leif Lahn Jensen):

Ordføreren.

Kl. 16:19

Mohammad Rona (M):

Jeg tror faktisk, det er en drøm for alle partier at have 90 mandater, så kan man jo næsten gøre, hvad man vil, skulle jeg til at sige. Nu fik vi lige at vide, hvordan det ville være, hvis Enhedslisten fik 90 mandater. Måske, vil være mit svar. Det her er jo et forslag, som faktisk også på mange måder viser et skel mellem, hvor Moderaterne står og hvor Radikale Venstre står i udlændingepolitikken.

Kl. 16:19

Første næstformand (Leif Lahn Jensen):

Vi siger tak til ordføreren. Der er ingen yderligere korte bemærkninger, så velkommen til fru Anne Valentina Berthelsen fra SF.

Kl. 16:19

(Ordfører)

Anne Valentina Berthelsen (SF):

Tak for ordet. Det her forslag har været fremsat før, og i SF vil vi gerne kvittere over for Radikale Venstre for at fremsætte det igen. Både vi og Radikale har før haft fremsat det, og det skulle heller ikke undre mig, om Enhedslisten har haft fremsat det, og jeg kan på forhånd sige, at det støtter vi selvfølgelig.

Lad os sige, det nu var mig, der havde et barn, som var et ungt menneske, der var født og opvokset i Danmark, havde gået i daginstitution og i skole i Danmark, havde venner i Danmark og måske også havde fået fritidsjob i Danmark og havde planer om at tage en uddannelse her og bruge hele sit liv på det danske arbejdsmarked, men at jeg som forælder kom udefra. Hvordan skulle jeg så forklare det barn, at selv om det har præcis de samme opvækst som dets kammerater med dansk statsborgerskab og danske forældre, så kan det ikke få lov til at være en del af det fællesskab? Det synes jeg vi skal være opmærksom på, for når vi har at gøre med unge mennesker, som vil Danmark, som er opvokset i det danske samfund og kommer til at bidrage lige så meget som alle os andre til det samfund, som vi lever i, så skal man vide, at det identitetsmæssige vakuum, som de oplever ved ikke at være inviteret ind i fællesskabet og få det privilegium, det er at være dansk statsborger, selv om de har præcis de samme forudsætninger som os andre, er skadeligt.

Der er indimellem nogle, der taler om med- og modborgere, om, at vi ser unge mennesker, som ikke føler, de passer ind i det danske samfund – måske er de kriminelle – og som vi har svært ved at få til at indordne sig og bidrage. Men jeg tror, at man skal være sig bevidst, at nogle af de unge mennesker måske også har svært ved at finde ud af, hvem de er i en dansk sammenhæng, når de ikke kan få lov til at få den anerkendelse, det er, at man kan få lov at blive dansk statsborger, når man er født og opvokset i Danmark, har gået i dansk børnehave, dansk daginstitution, og tager en uddannelse her og egentlig skal bruge hele sit liv her og stifte familie her.

Der er nogle partier herinde i salen, som tidligere har ment noget andet om det, som det her går ud på, altså en genindførelse af § 3 A, og vi har jo ved tidligere lejligheder haft diskuteret det. Jeg håber, at man en dag vil nå til den konklusion, at hvis vi skal luge ud i tidslerne, som Moderaternes ordfører så fint kalder det, så vil det her være et af de tiltag, som man med fordel kan gøre. Der er ikke noget farligt i at give unge mennesker, som har det her tilhørsforhold til danske samfund, et statsborgerskab ved erklæring, og det bakker vi selvfølgelig op om i SF. Tak for ordet.

Kl. 16:23

Første næstformand (Leif Lahn Jensen):

Der er indtil videre en enkelt kort bemærkning, og den er til hr. Mikkel Bjørn. Værsgo.

Kl. 16:23

Mikkel Bjørn (DF):

Tak for det. Ordføreren nævner, at unge mennesker, der vil Danmark og er født og opvokset her, selvfølgelig skal have et statsborgerskab. Hvad med unge mennesker, som ikke vil Danmark, men som måske er født og opvokset her, som der står i lovforslaget, men som faktisk ikke vil Danmark, som ikke ønsker at tage dansk kultur til sig, og som måske ovenikøbet begår kriminalitet eller andre ting? Fortjener de også et dansk statsborgerskab?

Kl. 16:24

Første næstformand (Leif Lahn Jensen):

Ordføreren.

Kl. 16:24

Anne Valentina Berthelsen (SF):

Jeg synes i udgangspunktet, at unge mennesker, som har gået i børnehave her, i daginstitution, som har gået i skole her, som har fritidsjob her, som forhåbentlig agter at tage en uddannelse og stifte familie her, i udgangspunktet vil Danmark. Det mener jeg sådan set, og jeg mener, at vi bliver nødt til at lade tvivlen komme dem til gode, også for at forebygge, at nogle af de unge mennesker får en følelse af, at Danmark ikke vil dem. Så hvorfor skulle de ville os? Den tror jeg ikke man skal underkende. Og det er jo rigtigt, som ordføreren lidt subtilt påpeger, at der kan være nogle unge mennesker, som er utilpassede, og som umiddelbart ikke lader til at ville Danmark, men sådan er der altså også danske unge der har det, hvis jeg må have lov at gøre opmærksom på det. Det er bare for at sige, at hvis vi skal starte et sted med at luge tidsler ud – det er jeg klar over at ordføreren sikkert ikke er enig med Moderaterne i, men hvis vi skulle – så er det her nok et af de bedste steder.

Kl. 16:25

Første næstformand (Leif Lahn Jensen):

Spørgeren.

Kl. 16:25

Mikkel Bjørn (DF):

Er ordføreren enig i, at der er uproportionalt flere efterkommere af indvandrere, dvs. unge mennesker, som er opvokset her i landet, som eksempelvis begår kriminalitet, end der relativt set er danske unge, der gør det?

Kl. 16:25

Første næstformand (Leif Lahn Jensen):

Ordføreren.

Kl. 16:25

Anne Valentina Berthelsen (SF):

Det ved jeg ikke. Jeg kan forestille mig, at det er rigtigt – ordføreren nikker – men igen må jeg jo så pege på, at der er årsager til det. Der er årsager til det, som har at gøre med, hvilke forhold man er vokset op under, herunder økonomisk, fordi vi jo har en udlændingepolitik og en integrationspolitik, som – om jeg så må sige – fastholder nogle af de familier, som de her unge mennesker kommer fra, i det, man kalder en bestemt socialklasse. Og når man så bliver mødt med en retorik, som lyder: vi mener ikke, du hører til her – så tror jeg også, det er med til at reproducere det.

Kl. 16:26

Første næstformand (Leif Lahn Jensen):

Så er det hr. Mohammad Rona.

Kl. 16:26

Mohammad Rona (M):

Tak for det, og tak for talen. Nu skal vi lige huske på, at SF jo også har været støtteparti for den daværende S-regering. Altså, hvorfor har man ikke gjort noget mere for det her?

Kl. 16:26

Første næstformand (Leif Lahn Jensen):

Ordføreren.

Kl. 16:26

Anne Valentina Berthelsen (SF):

Men det har vi også gjort ligesom De Radikale. Vi har ved gentagne lejligheder fremsat samme forslag – faktisk to gange i sidste valgperiode, tror jeg. Desværre blev det ikke stemt igennem, heller ikke da De Radikale fremsatte det.

Kl. 16:26

Første næstformand (Leif Lahn Jensen):

Jeg kan se, at der ikke er flere bemærkninger. Jeg siger tak til ordføreren. Den næste ordfører er hr. Kristian Bøgsted fra Danmarksdemokraterne. Velkommen.

Kl. 16:26

(Ordfører)

Kristian Bøgsted (DD):

Tak for ordet, formand. Beslutningsforslaget her om at genindføre § 3 A skal der ikke være nogen tvivl om at vi i Danmarksdemokraterne mener er en klar lempelse, og det går vi ikke ind for. Vi mener, det er meget rimeligt, at vi stiller krav til de unge menneske i dag, så de rent faktisk viser, at de vil det danske samfund, at de har integreret sig, at de har lært sproget. Det garanterer vi ikke, ved at vi bare begynder at dele statsborgerskaber ud til dem, der nu engang tilfældigvis er født her. Så Danmarksdemokraterne kan selvfølgelig ikke støtte det forslag her.

Kl. 16:27

Første næstformand (Leif Lahn Jensen):

Vi siger tak til ordføreren fra Danmarksdemokraterne. Der er ingen korte bemærkninger. Næste ordfører er fru Sandra Elisabeth Skalvig fra Liberal Alliance. Velkommen.

Kl. 16:27

(Ordfører)

Sandra Elisabeth Skalvig (LA):

Tak for ordet. Radikale Venstre har fremsat et beslutningsforslag om at lette adgangen til et dansk statsborgerskab for unge udlændinge, der er født og opvokset i Danmark – et forslag, hvor forslagsstillerne ønsker at etablere en enkel, hurtig og ikke så bureaukratisk adgang for denne gruppe unge frem for en dyr og meget omfattende ansøgningsproces.

På de fleste områder vil Liberal Alliance byde afbureaukratisering velkommen, men ikke når det kommer til dansk indfødsret, for et dansk statsborgerskab er en af de mest unikke gaver, vi kan give til andre, og derfor er det også afgørende, at det ikke tildeles til hvem som helst. Selv om man er født og opvokset i Danmark, har man hverken krav eller ret til et dansk borgerskab, og man fortjener det ikke nødvendigvis mere end udlændinge, der af forskellige årsager er flyttet til Danmark og ønsker at blive en del af vores kultur og vores samfund. Vi skal ikke forskelsbehandle ansøgere til dansk statsborgerskab. De skal alle i min optik opfylde de samme krav. Når det så er sagt, synes jeg, vi skal huske på, at udlændinge, der er født og opvokset i Danmark, har en stor fordel i forhold til opfyldelse af kravet om bl.a. danskkundskaber og indfødsretsprøven.

Et statsborgerskab skal ikke være noget, som man hurtigt kan trække i en automat på et gadehjørne. Et statsborgerskab er noget, man skal gøre sig fortjent til. Det er en tillidserklæring fra det danske samfund, og det skal derfor tildeles på baggrund af strenge krav, uanset om ansøgeren er opvokset i Danmark eller ej.

I Liberal Alliance ønsker vi ikke at lempe de fastsatte krav, der er indgået i indfødsretsaftalen, for vi er stolte af at være en del af aftalen, og skal den ændres, skal det være en skærpelse af kravene. Liberal Alliance kan ikke støtte beslutningsforslaget. Tak for ordet.

Kl. 16:29

Første næstformand (Leif Lahn Jensen):

Tak. Der er en enkelt kort bemærkning, og den er fra hr. Peder Hvelplund.

Kl. 16:29

Peder Hvelplund (EL):

Tak for det. Og tak til ordføreren for talen. Jeg vil egentlig bare spørge: Ud fra et liberalt eller i hvert fald et libertært synspunkt, som jeg går ud fra at man bakker op om i Liberal Alliance, hvad er grunden så til, at der skal forskelsbehandles, efter hvilke forældre man har? Når det gælder unge mennesker, som er født og opvokset i Danmark, som er gået i skole og har klassekammerater og venner og har haft fritidsjob og har haft hele deres tilværelse i Danmark, hvorfor skal der så ske en forskelsbehandling, i forhold til hvilke rettigheder de har, når de bliver 18 år? Hvorfor skal de ikke have den samme mulighed for at kunne deltage i studierejser, for at kunne deltage i samfundslivet, for at kunne stemme til folketingsvalg, som deres venner har, når der reelt set ikke har været nogen forskel på den tilværelse, de har haft?

Kl. 16:30

Første næstformand (Leif Lahn Jensen):

Ordføreren.

Kl. 16:30

Sandra Elisabeth Skalvig (LA):

Jeg vil først og fremmest starte med at sige, at de unge menneskers forældre jo, hvis de har opfyldt de reelle krav, har haft mulighed for at søge om et dansk statsborgerskab og dermed få børnene med som bipersoner, og jeg tænker, at der kan være en årsag til, at forældrene ikke har ønsket at få dansk statsborgerskab.

Derudover er det sådan, at når de unge mennesker fylder 18 år, har de jo mulighed for at opfylde de fastsatte krav og derved søge om at blive danske statsborgere, hvis det er det, de ønsker, og på den måde kunne få de samme rettigheder som unge med et dansk statsborgerskab i Danmark.

Kl. 16:30

Første næstformand (Leif Lahn Jensen):

Spørgeren.

Kl. 16:30

Peder Hvelplund (EL):

Nu er der jo masser af mennesker, som søger om dansk statsborgerskab, men som af forskellige grunde, bl.a. de regler, som Liberal Alliance har været med til at indføre, ikke kan få det. Men ud fra et libertært synspunkt, hvorfor skal børn så bøde for forældrenes valg eller forældrenes manglende evner? Det handler vel netop om, at man skal have lige vilkår og lige muligheder, og derfor er det for mig at se svært at forstå ud fra et libertært synspunkt, at det skulle være sådan, at man, fordi ens forældre har gjort nogle ting eller ikke har kunnet leve op til nogle ting, så ikke selv har muligheden for at kunne deltage i studierejser, stemme til folketingsvalg osv.

Kl. 16:31

Første næstformand (Leif Lahn Jensen):

Ordføreren.

Kl. 16:31

Sandra Elisabeth Skalvig (LA):

Jeg mener jo lige præcis, at de unge, så snart de bliver 18 år og dermed myndige, har mulighed for på lige vilkår med alle, der ikke har et dansk statsborgerskab, at kunne søge om dansk statsborgerskab.

Kl. 16:31

Første næstformand (Leif Lahn Jensen):

Vi siger tak til ordføreren. Der er ikke flere spørgsmål. Den næste ordfører er fru Brigitte Klintskov Jerkel fra Det Konservative Folkeparti.

Kl. 16:31

(Ordfører)

Brigitte Klintskov Jerkel (KF):

Tak. Jeg vil gøre det kort. Det, vi behandler, er et beslutningsforslag om statsborgerskab til unge født og opvokset i Danmark. Fra Konservatives side støtter vi ikke forslaget her. Hvis man har fulgt med i vores indsats for at få strammet op på reglerne for, hvem der kan få dansk statsborgerskab, så ved man, at vi er meget imod det her.

Det her forslag vil betyde, at vi giver automatisk statsborgerskab til unge, der er født og opvokset i Danmark, og det kan vi ikke bakke op om. Man har ikke ret til dansk statsborgerskab. Det er en gave, som man gør sig fortjent til. Vi vil gerne stramme yderligere på reglerne om indfødsret, ikke lempe på dem. Og derfor støtter vi som nævnt ikke forslaget her. Tak.

Kl. 16:32

Første næstformand (Leif Lahn Jensen):

Der er en enkelt kort bemærkning til hr. Christian Friis Bach. Værsgo.

Kl. 16:32

Christian Friis Bach (RV):

Tak for det. Nu ved jeg jo, at Det Konservative Folkeparti er Danmarks lov og orden-parti, og det tænker jeg – jeg har ikke hørt andet – også indbefatter de internationale konventioner, og der ligger jo meget klare juridiske vurderinger – faktisk fra nogle af Danmarks førende jurister og fra det institut, som Danmark selv har sat i verden til at vurdere, om vi lever op til vores internationale konventioner, Institut for Menneskerettigheder – om, at vi ikke lever op til vores internationale forpligtelser, når det gælder, at det skal være lettere for personer, der er født og opvokset i et land, at opnå statsborgerskab.

Vil ordføreren ændre det, sådan at vi overholder lov og orden?

Kl. 16:33

Første næstformand (Leif Lahn Jensen):

Ordføreren.

Kl. 16:33

Brigitte Klintskov Jerkel (KF):

Vi er selvfølgelig et lov og orden-parti, men vi støtter altså ikke beslutningsforslaget her. Lige meget hvor meget spørgeren forsøger på at se, om han kan få os med på det, så støtter vi altså ikke det her, for det vil betyde, at man automatisk bare kan få statsborgerskab i Danmark, og det kan vi simpelt hen ikke støtte op om.

Kl. 16:34

Første næstformand (Leif Lahn Jensen):

Spørgeren.

Kl. 16:34

Christian Friis Bach (RV):

Så er man jo ikke et lov og orden-parti, hvis ikke man går ind for loven. Lov er lov, og lov skal holdes, mener jeg at der står et sted i huset.

Hvis der nu faldt en dom, fordi en af de her sager blev ført ved Den Europæiske Menneskerettighedsdomstol, og min klare vurdering og juridiske vurdering er jo, at der dermed ville falde en dom i en sådan sag mod Danmark, ville ordføreren så ændre loven?

Kl. 16:34

Første næstformand (Leif Lahn Jensen):

Ordføreren.

Kl. 16:34

Brigitte Klintskov Jerkel (KF):

Nu er det jo lidt svært at forholde sig til antagelser om noget, i forhold til hvis vi fik en dom. Men hvis vi får en dom, er det jo klart, at vi så må kigge på, hvad den dom indeholder, og tage den derfra.

Men vores udgangspunkt er, at vi ikke kan støtte op om, at bare fordi man er født og opvokset i Danmark, så får man automatisk tildelt et statsborgerskab. Det mener vi er noget, man skal gøre sig fortjent til. Det er en gave, man får, og som man skal gøre sig fortjent til.

Kl. 16:35

Første næstformand (Leif Lahn Jensen):

Tak til ordføreren. Der er ikke yderligere bemærkninger. Og den næste ordfører er hr. Peder Hvelplund fra Enhedslisten. Velkommen til.

Kl. 16:35

(Ordfører)

Peder Hvelplund (EL):

Tak for det, formand, og først og fremmest tak til Radikale Venstre for at fremsætte forslaget her. Som jeg også hørte SF's ordfører sige tidligere, er det et forslag, vi har debatteret tidligere. Radikale Venstre har fremsat det, og Enhedslisten kunne også sagtens have stået som medforslagsstiller den her gang. Og i lighed med de andre gange, det er blevet fremsat, bakker vi selvfølgelig op om det. Og det er jo, fordi det grundlæggende handler om at sikre lige behandling og udvide de demokratiske rettigheder.

Erklæringsadgangen blev indført tilbage i 1950’erne, blev så fjernet i 2004 fra VK-regeringens side sammen med Dansk Folkeparti, og det lykkedes at få det med i regeringsgrundlaget for Thorning-regeringen tilbage i 2011. Det viste sig så, at selv om SRSF-regeringen havde skrevet det ind i regeringsgrundlaget, var det i hvert fald ikke en blomst, der var groet i den socialdemokratiske have, så erklæringsadgangen blev først indført i 2014 og nåede så kun at virke i ganske kort tid, før der kom et regeringsskifte ved valget i 2015, hvor Venstreregeringen afskaffede den. Så det er jo en model, der har været prøvet, og noget, der kan fungere inden for grundlovens rammer, og som grundlæggende sikrer den fuldstændig rimelige sikkerhed for, at hvis man er født og opvokset i Danmark, sikres man de fulde borgerrettigheder. Man får muligheden for at kunne deltage på studierejser, man får muligheden for at have præcis de samme vilkår som ens venner og kammerater, som man er vokset op sammen med, og man får selvfølgelig også muligheden for at kunne stemme til et folketingsvalg.

Det synes jeg er helt basalt fornuftigt, og jeg har svært ved at forstå, hvorfor vi ikke kan sikre den rettighed igen. Og det er jo bl.a., fordi det er noget af det, der er med til at styrke integrationen, altså det at man bliver betragtet som et fuldgyldigt medlem af det samfund, man er født og opvokset i, og jeg synes, det bør være en helt basal ret, man kan få.

Men der er jo ikke nogen tvivl om, at vi de seneste år har set den ene stramning efter den anden, der har gjort, at det bliver sværere og sværere at opnå både statsborgerskab og dermed også fulde borgerrettigheder som stemmeret til et folketingsvalg, og det synes jeg er udtryk for en bekymrende udvikling. For nogle årtier siden tror jeg, det var omkring 2 pct. af befolkningen, som havde permanent adresse i Danmark, og som ikke havde stemmeret. Nu er det over 10 pct., og i nogle dele af Danmark er vi oppe på over 25 pct. af befolkningen, som ikke har mulighed for at kunne stemme til et folketingsvalg. Og jeg synes sådan set, det er en helt fundamental ting, at man har muligheden for at påvirke den lovgivning, man selv bliver berørt af.

Jeg synes, det her ville være et meget fornuftigt og klogt første skridt at tage i forhold til at få ryddet op i de urimelige regler, der er i dag, og sikre, at de unge mennesker, som er født og opvokset i Danmark, selvfølgelig får de samme fulde borgerrettigheder som de mennesker, de er vokset op sammen med. Så Enhedslisten kommer til at bakke op om det her beslutningsforslag, og jeg håber også, at det på et tidspunkt kan lykkes for os at få genindført den ret til erklæringsadgang for unge mennesker, der er født og opvokset i Danmark. Tak.

Kl. 16:38

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører er hr. Mikkel Bjørn fra Dansk Folkeparti. Velkommen.

Kl. 16:39

(Ordfører)

Mikkel Bjørn (DF):

Tak for det. Jeg kunne godt holde en lang tale om, hvorfor det her er en dårlig idé, men jeg tror egentlig bare, jeg vil holde mig til, hvad jeg sagde i min tidligere tale, som også handlede om et forslag, Radikale Venstre havde stillet, og som også handlede om lempelser af udlændingepolitikken.

Jeg vil egentlig bare sige, at det naturligvis er en rigtig dårlig idé. Vi har ikke brug for lempelser i udlændingepolitikken i den nuværende situation. Vi har tværtimod brug for at stramme op. Og en idé om, at folk skal have automatisk statsborgerskab, alene fordi de har boet her i landet i x antal år, synes vi ikke er en hensigtsmæssig måde at tænke det her på. Det skal selvfølgelig være sådan, at man får dansk statsborgerskab, hvis man fuldt og helt har taget Danmark og dansk kultur til sig, lever efter danske normer og værdier og ser sig selv som en del af det danske folk – ikke fordi man har boet her i x antal år eller er opvokset her for den sags skyld. Tak for ordet.

Kl. 16:40

Første næstformand (Leif Lahn Jensen):

Vi siger tak til ordføreren. Der er ikke nogen korte bemærkninger, og så går vi videre til ordføreren for forslagsstillerne, hr. Christian Friis Bach, Radikale Venstre. Velkommen.

Kl. 16:40

(Ordfører for forslagsstillerne)

Christian Friis Bach (RV):

Tak for det, formand. Og undskyld min forvirring. Der er flere ordførere, der har anført, at det her forslag har været fremsat før, og det har det. Men vi har fået en ny regering, og vi har fået 65 nye friske medlemmer af det her Ting, og vi havde jo en forhåbning om, at det kunne have fået fornuftens stemme ind i det danske Folketing. For det her er fornuft, og det er et forslag, som er rimeligt og retfærdigt over for de unge mennesker i Danmark. I USA, som vi jo beundrer, og det ærgrer mig, at jeg ikke fik spurgt hr. Mads Fuglede herom, er det jo sådan, at man, hvis man bliver født der, så automatisk bliver statsborger der. Ja, man kan endda blive præsident, og jeg ved jo, at hr. Mads Fuglede er en stor beundrer af den amerikanske kultur og den amerikanske drøm, og derfor tænker jeg jo, at vi i hvert fald burde kunne få ordføreren til at forstå forslagets betydning.

Men det er jo ikke sådan, det er i Danmark. Eldison Abulovic er født i Aalborg – det er selvfølgelig også derfor, jeg nævner ham, det er jo min valgkreds – og han tænker i perioder dag og nat over, hvorfor han ikke er dansk statsborger. Han føler sig udelukket fra sit land. Han er født i Aalborg, han er opvokset på Als, han er ikke kriminel, han har gået i en dansk børnehave, folkeskole og ungdomsuddannelse, han har fået en læreplads som speditør, og han arbejder med lastbiltransport, men han kan ikke nemt blive dansk statsborger, fordi hans forældre flygtede fra den grusomme krig i Jugoslavien og de ikke er danske statsborgere, og det gør det jo vanskeligt for en som ham, og det har gjort det vanskeligt for ham. Han har ikke kunnet tage på studieture eller ferierejser, og mange af de her unge kan jo ikke få et job, hvor de skal rejse ud i verden, fordi de så skal søge om visum, og der er bøvl og besvær. De kan ikke blive politi- eller fængselsbetjente, og dem har vi jo brug for, og de har ikke stemmeret til folketingsvalget – det har mange ordførere også berørt – tusinder af dem kan ikke stemme ved et folketingsvalg.

Det er et stort demokratisk problem, når borgere, som er født og opvokset i Danmark, sættes bagerst i køen til medbestemmelse og medborgerskab. Det er også sværere for dem at optage et lån, og når de så, efter at de har boet her hele deres liv, ønsker at få et statsborgerskab, tager det dem mange år, og det kan koste dem i tusindvis af kroner i gebyrer. Det hører vi dog nu at regeringen vil ændre på, og tak for det. Men det er alt for mange, som ikke får muligheden for at blive det, de ønsker, nemlig at være danske statsborgere, og de føler sig som danske. Aarhus Universitet og Danmarks Statistik har lavet en undersøgelse, hvor man har spurgt 1.446 unge mennesker, som på en skala fra 1 til 10 skulle svare på, hvor vigtigt det er være dansk for den person, du er – hvor 1 var mindst vigtigt og 10 var mest vigtigt – og de unge med en dansk oprindelse havde et gennemsnit på 6,8, mens efterkommere uden et dansk statsborgerskab havde et gennemsnit på 7,4. Det er vigtigt for dem at være danske, det er vigtigt for dem at føle sig som danske. Det er jo ikke, fordi vi med det her forslag slipper alle øvrige krav. Man skal have aflagt folkeskolens afsluttende prøver med et gennemsnit på mindst 0,2 efter syvtrinsskalaen, man må ikke være til fare for Danmarks sikkerhed, man må ikke have begået alvorlig kriminalitet, og man må heller ikke have retssager, der kører imod en, men det helt fundamentale er, at man, når man er født og opvokset i Danmark og man opfylder de betingelser, så skal have en lettere adgang til et dansk statsborgerskab.

Med forslaget vil vi jo også sikre, at vi overholder internationale forpligtigelser. Som vi har hørt det i behandlingen af forslaget, vurderer Institut for Menneskerettigheder, at vi ikke lever op til vores internationale forpligtigelser, som ifølge konventionen om statsborgerret siger, at det skal være lettere for personer, der er født og opvokset i et land, at opnå statsborgerskab. Det lever vi ikke op til i dag, vurderer Institut for Menneskerettigheder. Det ønsker vi at vi skal, og de regler, som vi foreslår, er jo netop ikke rabiate eller urimelige. De er, som hr. Peder Hvelplund så fint sagde det, regler, der har været der tidligere, regler, der har virket, regler, som mange af de partier, der sidder i det danske Folketing, igennem tiden har forsvaret, og som de endda har kæmpet for. Så det har virket, og det kan virke igen, det vil sikre lige rettigheder, og det vil sikre bedre muligheder, det vil styrke integrationen, det vil styrke demokratiet, og det vil styrke Danmark, og det er jo derfor, vi går ind for forslaget, og vi håber, at andre vil gå med. Tak for ordet.

Kl. 16:45

Første næstformand (Leif Lahn Jensen):

Tak. Der er indtil videre en enkelt kort bemærkning fra fru Mette Thiesen.

Kl. 16:45

Mette Thiesen (DF):

Som den ene ting kunne jeg egentlig godt tænke mig at se dokumentation for det, som ordføreren siger her til sidst, altså at det jo simpelt hen vil styrke demokratiet og Danmark, at de her unge mennesker bare sådan får et statsborgerskab smidt i nakken. Det er den ene ting.

Den anden ting er, at jeg godt kunne tænke mig at høre ordførerens sådan helt grundlæggende mening. Det er jo normalt sådan en del af almindelig børneopdragelse, at man ikke har krav på noget, men at man skal gøre sig fortjent. Mener ordføreren ikke, at det er ganske almindelig god skik, at man siger til folk, der kommer udefra, selv om det i øvrigt er nogle, der er børn af udenlandske forældre, og som er født og opvokset i Danmark, at de selvfølgelig skal gøre sig fortjent til et dansk statsborgerskab ved bl.a. at ansøge på lige fod med alle andre og betale et gebyr og så se, om de kan komme igennem nåleøjet?

Kl. 16:46

Første næstformand (Leif Lahn Jensen):

Ordføreren.

Kl. 16:46

Christian Friis Bach (RV):

Jeg kunne jo så spørge ordføreren tilbage, altså om det så ikke i den udmøntning og begrundelse, som fru Mette Thiesen her har, ville betyde, at danske børn født af danske statsborgere skulle søge om dansk statsborgerskab. Her har vi jo nogle børn, der har boet her hele deres liv, og som ser sig fuldstændig og helt på linje med deres kammerater, og som alligevel skal søge om et dansk statsborgerskab, et statsborgerskab, som de, hvis de var født i USA, havde fået forærende, da de blev født.

Så det er jo den ligestilling, vi ønsker, og det er det, forslaget begrunder, og det er det, der i en tidligere periode har fungeret

Kl. 16:47

Første næstformand (Leif Lahn Jensen):

Spørgeren.

Kl. 16:47

Mette Thiesen (DF):

Altså, jeg vil sige, at der er meget lidt i den tidligere udlændingepolitik, der har fungeret. Vi står i dag i en situation med nogle ret store problemer, fordi der er ført en forfejlet udlændingepolitik, så vi skal ved gud ikke gå tilbage til det.

Men nej, selvfølgelig er det da ikke det samme, om man er barn af danskere i forhold til hvis man er barn af udlændinge. Det kan jeg simpelt hen slet ikke forstå at ordføreren overhovedet kan mene. Jeg burde måske ikke blive så chokeret, men det bliver jeg faktisk lidt. Selvfølgelig er det sådan, at man, når man kommer til Danmark, og man vil være dansker, så skal betale et gebyr og leve op til nogle krav, og det er altså ikke noget, man bare skal have smidt i nakken.

Kl. 16:48

Første næstformand (Leif Lahn Jensen):

Tak. Så er det ordføreren.

Kl. 16:48

Christian Friis Bach (RV):

Ordføreren sagde blot, at man altid skulle gøre sig fortjent til at være dansk statsborger, og det skal man jo ikke, hvis man netop er født af danske borgere, født i Danmark og opvokset i Danmark. Og vores stilfærdige pointe er sådan set bare, at de her børn er født her, at de er opvokset her, de har leget med de danske børn, de taler dansk, de har bestået folkeskolens afgangsprøve, de har ikke begået kriminalitet, der er ikke sager imod dem, de ikke er til fare for Danmarks sikkerhed. Og med alt det har de her unge mennesker fortjent et dansk statsborgerskab i 18-årsfødselsdagsgave.

Kl. 16:48

Første næstformand (Leif Lahn Jensen):

Vi siger tak til ordføreren. Der er ikke yderligere korte bemærkninger.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Indfødsretsudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

15) 1. behandling af lovforslag nr. L 122:

Forslag til lov om indfødsrets meddelelse.

Af udlændinge- og integrationsministeren (Kaare Dybvad Bek).

(Fremsættelse 27.04.2023).

Kl. 16:48

Forhandling

Første næstformand (Leif Lahn Jensen):

Forhandlingen er hermed åbnet. Første ordfører er fru Maria Durhuus fra Socialdemokratiet. Velkommen.

Kl. 16:49

(Ordfører)

Maria Durhuus (S):

Tak for ordet, formand. Jeg er her på vegne af vores ordfører på området for at tale i dag. Ved den anledning vil jeg som medlem af udvalget gerne benytte lejligheden til at takke for det store arbejde, der bliver lagt i udvalget. Har man fulgt den offentlige debat i den senere tid, har man kunnet høre, hvordan det arbejde, der bliver lagt i udvalget, er blevet nedgjort, som var det noget, der nærmest foregik på autopilot. Der må jeg bare sige, at jeg bestemt har den oplevelse, at udvalgets medlemmer prioriterer arbejdet med sagerne højt og gør sig enormt umage med det arbejde. Så tak for det.

I Socialdemokratiet forholder vi os til hver enkelt sag individuelt, og det er naturligvis også nødvendigt, at vi gør det, for det her er vigtigt. For noget af det allerfornemste, man kan få tildelt, er vores rødbedefarvede pas. Derfor synes jeg også, at vi, når vi er her i dag, står med en af de allerfornemste sager. Vi skal nemlig behandle lovforslaget om indfødsrets meddelelse, hvori det fastslås, at 1.029 personer meddeles dansk statsborgerskab. Det er jo et arbejde, som er belagt med en del tavshedspligt. Så vi kan selvfølgelig ikke sige så meget her fra Folketingets talerstol, og det synes jeg er vigtigt at understrege, for at vi også fremover sikrer et godt arbejde og et godt samarbejde i udvalget.

Afslutningsvis vil jeg sige, at Socialdemokratiet kan støtte det, der ligger i lovforslaget her. Og så ser jeg frem til at se de mange gode borgere tage del i ceremonierne omkring dansk statsborgerskab. Det er jo noget, der vækker stor glæde – og med rette, for det vidner om, hvor unikt et dansk statsborgerskab er. Tak for ordet.

Kl. 16:51

Første næstformand (Leif Lahn Jensen):

Tak til ordføreren. Der er ingen bemærkninger. Vi går videre til næste ordfører, som hr. Mads Fuglede fra Venstre. Velkommen.

Kl. 16:51

(Ordfører)

Mads Fuglede (V):

Tak for ordet. For alle de personer, som står på dette lovforslag, er det en speciel dag, for at blive dansk statsborger er noget ganske særligt. Det er vigtigt for mig at slå fast, at det danske statsborgerskab ikke er nogen ret. Vi har nogle strenge krav, som man skal leve op til, og det kræver, at man gør sig fortjent til statsborgerskabet. Derfor er de personer, der står på dette lovforslag, ikke kommet til det uden videre. De har knoklet hårdt for at leve op til de meget strenge krav, som vi stiller til udlændinge, for at de kan få et dansk pas i hånden.

For at få dansk statsborgerskab skal man kunne vores sprog, man skal være selvforsørgende, man skal overholde vores love og have kendskab til Danmark, danske værdier, dansk historie og meget mere. Vi har ad flere omgange strammet de her regler. Det har vi gjort, fordi vi tidligere har oplevet, at det har været for nemt at blive statsborger i Danmark. Det synes vi i Venstre er fair og rimeligt.

Det glæder mig, at mange har gjort sig den anstrengelse, det er at blive dansk statsborger, og ud over at sige tillykke til dem minder jeg om, at det ikke er alle gaver, der kommer med en modydelse, men sådan er det her. For med de rettigheder, man modtager med det danske pas, kommer der også en række pligter, og vi forventer, at den tillid, vi har vist de mange mennesker, der står på dette lovforslag, er en tillid, de vil leve op til. Tak for ordet.

Kl. 16:53

Første næstformand (Leif Lahn Jensen):

Tak. Der er et par korte bemærkninger. Den første er til hr. Peder Hvelplund.

Kl. 16:53

Peder Hvelplund (EL):

Tak for det, og tak til hr. Mads Fuglede for talen. Ordføreren er jo inde på det der med, at der både er rettigheder og pligter, og det er vel egentlig også sådan, at de borgere, der søger om statsborgerskab, kan have en forventning om, at den danske stat også overholder de forpligtigelser, man har indgået, altså de konventioner, man har skrevet under på.

Der skal jeg bare høre, om det er fuldstændig afgørende for Venstres ordfører, at den danske stat, herunder den danske regering og også Indfødsretsudvalget, overholder de internationale forpligtigelser, vi har indgået, altså de konventionsmæssige forpligtigelser, vi har tilsluttet os. Er det fuldstændig centralt og afgørende for Venstre?

Kl. 16:53

Første næstformand (Leif Lahn Jensen):

Ordføreren.

Kl. 16:53

Mads Fuglede (V):

Ja, det er centralt og afgørende for Venstre, at vi overholder de forpligtigelser, vi har;  det samme gælder i forhold til de mange konventioner, som vi ser det som en dyd at vi overholder. Det betyder ikke, at vi altid er enige om, hvordan man skal fortolke konventionerne, og vi har jo lavet stramme regler på det her område ud fra den holdning til konventionerne, at vi er parate til at gå meget vidt i forhold til at stille strenge krav. Men det kan jo så også medfører, at vi nogle gange skal rette vores lovgivning til, som vi har gjort flere gange på udlændingeområdet. Andre gange har vi gjort det, når det viser sig, at vi ikke er enige om, hvordan man skal fortolke reglerne.

Kl. 16:54

Første næstformand (Leif Lahn Jensen):

Spørgeren.

Kl. 16:54

Peder Hvelplund (EL):

Tak for det meget klare svar. Så skal jeg bare høre ordføreren, om ordføreren ikke vil medgive, at der ligger lidt en svaghed i den konstruktion, vi har i dag. For som ministeren tidligere gjorde opmærksom på, så er det jo ikke ministeren, der kan sikre, at vi overholder de internationale forpligtelser. Det sker alene i Indfødsretsudvalget, og det kan jo være svært at sikre, at internationale konventioner bliver overholdt dér, i hvert fald i forhold til at kunne efterprøve det. Så ligger der ikke sådan lidt en svaghed i den konstruktion, hvor Indfødsretsudvalget i princippet egentlig både er dømmende, udøvende og lovgivende magt?

Kl. 16:55

Første næstformand (Leif Lahn Jensen):

Ordføreren.

Kl. 16:55

Mads Fuglede (V):

Jeg synes, man kan sige meget både for og imod den konstruktion, vi har omkring uddeling af statsborgerskab. I det tilfælde, at man måtte have den oplevelse, at man ikke er blevet tilkendt et statsborgerskab i Danmark, som man burde være blevet ifølge gældende konventioner, så har man jo den mulighed, at man kan rejse en sag på området. Det vil være et langt og svært forløb, men den mulighed har man.

Kl. 16:56

Første næstformand (Leif Lahn Jensen):

Så er det fru Mette Thiesen.

Kl. 16:56

Mette Thiesen (DF):

Tusind tak. Ordføreren kommer med den her tale om, at alle, der er på det her lovforslag, fortjener det, og at de har været igennem en lang proces osv. Altså, der er eksempelvis konkret tre af dem, som er på det her lovforslag, som bor i Tyrkiet. Mener ordføreren, at det er sådan fuldstændig almindeligt, at vi giver statsborgerskab til folk, der bor i et andet land?

Kl. 16:56

Første næstformand (Leif Lahn Jensen):

Ordføreren.

Kl. 16:56

Mads Fuglede (V):

Jeg mener, at vi skal sørge for, at de, der søger dansk statsborgerskab, lever op til de krav og de kriterier, vi har opstillet. Og gør man det, skal man have mulighed for at få dansk statsborgerskab. Det sker så indimellem, at vi giver dispensation fra de her regler i forskellige tilfælde, og det gør vi jo efter at have vurderet hver enkelt sag.

Vil man altid synes, at alle på den liste er nogle, der burde have fået statsborgerskab? Den tidligere integrationsminister sagde på et tidspunkt, at indfødsret er som at trække en lige linje ned gennem en stjernehimmel – der vil altid være nogle på den ene side af stregen, som man tænker burde være på den anden side. Og det gælder både på den ene og den anden side. Men det vigtigste er, at den lige linje, der er, er en, man beslutter sig for at overholde ens i alle sager.

Kl. 16:57

Første næstformand (Leif Lahn Jensen):

Spørgeren.

Kl. 16:57

Mette Thiesen (DF):

Sådan behøvede det jo ikke at være, hvis man faktisk ikke var sådan lidt smådoven, som flertallet herinde desværre er i forhold til indfødsret, hvor man laver ét stort bunkebryllup. Men hvis man i stedet for sagde, at selvfølgelig skal det være sådan, at folketingsmedlemmer skal stemme om de her personer enkeltvis, ville man jo komme helt uden om det her. Så kunne man stemme ja til dem, som virkelig, virkelig havde fortjent det, og så kunne man stemme nej til dem, som man ikke mente fortjente det. Så ville det også give en helt naturlig begrænsning, i forhold til hvor mange man overhovedet kunne nå – det ville sætte helt naturlig begrænsning på det.

Så mener ordføreren ikke, at det ville være en langt bedre løsning i stedet for det her store bunkebryllup, som man skal stemme om hvert halve år?

Kl. 16:58

Første næstformand (Leif Lahn Jensen):

Ordføreren.

Kl. 16:58

Mads Fuglede (V):

Nej, overhovedet ikke, og jeg synes heller ikke, der er tale om hverken bunkebryllup eller dovenskab. Vi har nogle dygtige myndigheder, som er i stand til at bedømme statsborgerskabsforhold ud fra de kriterier, vi har opstillet. Hvis man synes, der skal være færre af dem, må man jo se, om man kan skaffe politisk flertal for at stille strengere krav, og lade være med at skyde på embedsmændene.

Jeg er meget tryg ved den måde, vi gør det på, og jeg synes, det ville være helt skævt, hvis vi begyndte at sidde og vurdere samtlige sager med det formål at gå bort fra almindelige retsstatsprincipper, altså at man giver folk statsborgerskab efter de principper, vi har opstillet, og ikke efter, om vi laver en meget bevidst langsom sagsbehandling.

Kl. 16:59

Første næstformand (Leif Lahn Jensen):

Jeg siger tak til ordføreren. Der er ikke yderligere bemærkninger. Næste ordfører er hr. Mohammad Rona fra Moderaterne. Velkommen.

Kl. 16:59

(Ordfører)

Mohammad Rona (M):

Tak for ordet. Jeg har i min korte tid som folketingsmedlem allerede en gang tidligere haft æren af at tildele en række mennesker dansk statsborgerskab. Det er dog ikke mindre stort anden gang. Men jeg er også af den overbevisning, at vi i Danmark skal stille krav til de mennesker, som vi tildeler statsborgerskab. Det skal vi, fordi det er en af de største tillidserklæringer, vi kan give til andre mennesker. Derfor er det også en positiv dag i dag for de mennesker, der står nævnt på dette lovforslag, og som lever op til de krav, som vi stiller. Det fortjener de, og de har vist, at de vil Danmark. De har opfyldt alle krav. Jeg ved i høj grad, hvad det betyder at blive anerkendt. Jeg har nemlig prøvet det selv, og derfor vil jeg også bare ønske tillykke og sige til dem, at det her forpligter. Tak.

Kl. 17:00

Første næstformand (Leif Lahn Jensen):

Tak til ordføreren. Der kom en enkelt kort bemærkning, og den er fra hr. Christian Friis Bach. Værsgo.

Kl. 17:00

Christian Friis Bach (RV):

Tak for det. Jeg husker ordførerens tidligere tale som en meget stærk og bevægende tale og deler ønsket om at sige tillykke til dem, der får det. Men jeg vil gerne spørge ind til spørgsmålet om personer med funktionsnedsættelse. For både DIGNITY og Danske Handicaporganisationer har jo påpeget, at hvor det tidligere var mange, de fleste, der med langvarig funktionsnedsættelse fik dispensation af Indfødsretsudvalget, er det faktisk meget få nu. Og deres klare vurdering, og den deles af juridiske eksperter, er, at handicapkonventionen systematisk dermed overtrædes. Ser ordføreren det som et problem?

Kl. 17:01

Første næstformand (Leif Lahn Jensen):

Ordføreren.

Kl. 17:01

Mohammad Rona (M):

Jeg vil sige, at jeg jo altid ser det som et problem, hvis man overtræder konventioner – altid. Om det så er handicap, FN, menneskerettigheder, hvad der nu ellers er, så er det selvfølgelig et problem, ja.

Kl. 17:01

Første næstformand (Leif Lahn Jensen):

Spørgeren.

Kl. 17:01

Christian Friis Bach (RV):

Kunne ordføreren overveje at ændre en praksis, sådan at man flytter den slags sager fra Indfødsretsudvalget til Udlændinge- og Integrationsministeriets sagsbehandlere, som kan afgøre dem ud fra et sagligt grundlag, ud fra nogle faste betingelser? Selvfølgelig skal det jo til sidst stadfæstes her i Folketinget, det ved vi, men kunne man overveje at lave en procedure ud fra nogle saglige og veldefinerede kriterier, når det handler om den slags meget komplicerede sager med langvarig funktionsnedsættelse?

Kl. 17:01

Første næstformand (Leif Lahn Jensen):

Ordføreren.

Kl. 17:01

Mohammad Rona (M):

Vi holder fast i den måde, man kører det på i dag. Så det er i hvert fald ikke noget, som hverken Moderaterne eller regeringen vil til at lave om på nu.

Kl. 17:02

Første næstformand (Leif Lahn Jensen):

Så er det hr. Peder Hvelplund.

Kl. 17:02

Peder Hvelplund (EL):

Tak for det, og tak til ordføreren for talen, og også tillykke med at have fået statsborgerskabet på et tidspunkt. Det er jo bare et eksempel på, hvad et statsborgerskab betyder, og hvad det at blive fuldgyldigt medlem af samfundet også kan bruges til. Det er jo typisk den type af ansøgere, vi også kommer til opleve, og det gælder forhåbentlig også mange af dem, som står på lovforslaget her i dag. Så jeg spørger egentlig bare af ren og skær nysgerrighed, om Moderaterne egentlig har tilsluttet sig det cirkulære om tildeling af indfødsret, som Venstre, Konservative, Socialdemokratiet og LA indgik aftale om, og dermed også tilsluttet sig de efter min opfattelse temmelig stramme og rigide regler, der er for at opnå statsborgerskab, bl.a. i forhold til uddannelseskrav og vandelskrav.

Kl. 17:02

Første næstformand (Leif Lahn Jensen):

Ordføreren.

Kl. 17:02

Mohammad Rona (M):

Altså, vi bakker op om de regler, der er for indfødsret, så ja.

Kl. 17:03

Første næstformand (Leif Lahn Jensen):

Spørgeren.

Kl. 17:03

Peder Hvelplund (EL):

Men synes ordføreren så ikke, at det kan være urimeligt, at der er regler, som i hvert fald efter min opfattelse bliver administreret på en måde, som klart er i strid med handicapkonventionen, og at der kan være borgere, som har begået en blankt erkendt dumhed meget tidligt i deres liv, der permanent er udelukket? Er det ikke en svær måde at skulle bedrive integration på, at man på den måde siger til folk: Uanset hvad du gør efterfølgende, bliver du aldrig en del af det her samfund og får stemmeret?

Kl. 17:03

Første næstformand (Leif Lahn Jensen):

Ordføreren.

Kl. 17:03

Mohammad Rona (M):

Jeg vil sådan set give spørgeren ret i, at det der med at sætte barren højere og højere tror jeg vi skal passe på med. Den del er jeg fuldstændig enig. Men det med overtrædelse af nogle konventioner er jeg selvfølgelig også obs på, i udvalgsarbejdet osv., og det er jo faktisk en vigtig agenda.

Kl. 17:04

Første næstformand (Leif Lahn Jensen):

Vi siger tak til ordføreren, og den næste ordfører er fru Anne Valentina Berthelsen fra SF. Velkommen.

Kl. 17:04

(Ordfører)

Anne Valentina Berthelsen (SF):

Tak, formand. Jeg skal gøre det ganske kort. Tillykke til dem, som nu har udsigt til at opnå statsborgerskab. Det har været en lang og sej rejse og krævet tålmodighed. Det er jo ikke nogen hemmelighed, at vi, jævnfør dagens tidligere debatter, i SF også mener, at reglerne for opnåelse af statsborgerskab på nogle punkter kunne være mere retfærdige, især når vi taler om børn og unge. Derfor vil jeg ikke sige så meget andet, end at jeg er taknemlig for, at der er nogle mennesker, som holder ved og bruger deres energi på at komme dertil, hvor de her mennesker er kommet i dag. Tak for ordet.

Kl. 17:05

Første næstformand (Leif Lahn Jensen):

Vi siger tak til ordføreren. Den næste ordfører er hr. Kristian Bøgsted fra Danmarksdemokraterne.

Kl. 17:05

(Ordfører)

Kristian Bøgsted (DD):

Tak for ordet, formand. For mig er det også anden gang, jeg prøver at stå her og tildele statsborgerskab. Der er igen en god flok, som får tildelt statsborgerskabet, som jo for mig er noget af det største, man kan få. Det mente jeg, første gang jeg stod her, og det mener jeg stadig væk. Derfor mener jeg også helt klart, at det er meget på sin plads, at vi har nogle strenge regler, og vi har heldigvis en god række krav og regler til folk i dag, som de skal leve op til for at få et statsborgerskab. Når det er sagt, kan man altid diskutere, om reglerne skulle strammes. Det ville vi absolut ikke være afvisende over for, hvis det var en mulighed, der kunne være der.

Men essensen af det er, at vi i Danmarksdemokraterne stemmer for forslaget. Tak.

Kl. 17:05

Første næstformand (Leif Lahn Jensen):

Der er nogle korte bemærkninger. Den første er fra fru Mette Thiesen.

Kl. 17:06

Mette Thiesen (DF):

Tak. Så vil jeg bare høre ordføreren om noget. For det første har jeg meget svært ved at forstå, hvorfor ordførerens parti stemmer for det her forslag om den her masseuddeling af statsborgerskaber, til en hel masse mennesker, også mange, der sikkert overhovedet ikke burde have haft det.

For det andet kunne jeg godt tænke mig at høre ordføreren, om han også mener, det er fint, at der f.eks. er tre, der bor i Tyrkiet, som skal have dansk statsborgerskab.

Kl. 17:06

Første næstformand (Leif Lahn Jensen):

Ordføreren.

Kl. 17:06

Kristian Bøgsted (DD):

Hvad angår det med, at man bor et andet sted end lige nøjagtig i Danmark, er grundprincippet, at man skal bo i Danmark for at kunne modtage statsborgerskab. Jeg ved så også, at der er visse paragraffer, der gør, at man kan lave undtagelser fra det her. Det kunne f.eks. være, at du er barn af en udenlandsk mor og en far, der er dansk statsborger, og som er bosat i f.eks. Spanien eller Tyrkiet. Det kan være det, der er skyld i det her.

Hvis jeg husker rigtigt, er der tre eller fire forskellige paragraffer, der faktisk giver en dispensation til, at man kan være bosiddende et andet sted. Jeg siger ikke nødvendigvis, at det ikke er noget, man måske burde ændre på, men det er nu engang de regler, der er i dag, altså at man kan få den dispensation. Og derfor stemmer vi for det.

Kl. 17:07

Første næstformand (Leif Lahn Jensen):

Spørgeren.

Kl. 17:07

Mette Thiesen (DF):

Der er desværre det, der blev nævnt tidligere, nemlig en dovenskab i forhold til det her. Det var jo ikke embedsfolkene, jeg talte om, men politikerne. Fordi man simpelt hen ikke orker at sidde og behandle folk enkeltvis, bunker vi det hele sammen i ét lovforslag, og så kan man lige overskue at skulle gå ned og stemme om det.

Men kunne Danmarksdemokraterne ikke – for hvis de reelt set mener det her med at have en stram udlændingepolitik, så hænger det jo ikke rigtig sammen med, at man stemmer for indfødsretslovforslaget – støtte det, som vi i Dansk Folkeparti foreslår, altså at man skal tage stilling enkeltvis, altså så hvert enkelt folketingsmedlem skal stemme ja eller nej til hver enkelt ansøgning om statsborgerskab?

Kl. 17:07

Første næstformand (Leif Lahn Jensen):

Ordføreren.

Kl. 17:07

Kristian Bøgsted (DD):

Når vi stemmer for det her, er det jo også lige så meget et spørgsmål om, at vi ikke er urimelige over for folk. Hvis vi siger til folk, at der er de her regler, som de skal leve op til, så kommer vi jo ikke bagefter, når de har gjort det, og siger: Snydt, I skal lige leve op til nogle flere regler.

Hvad angår det med, om man skal stemme for dem enkeltvis, så lad os kigge på det, hvis der kommer et forslag. Vi vil gerne være med til at stramme, og det var bl.a. derfor, jeg stod heroppe i sidste uge og stemte for to gode forslag fremsat af Dansk Folkeparti. Og jeg kan jo høre, at Dansk Folkeparti har masser af gode forslag, så dem ser jeg frem til at modtage, og så kan vi behandle dem der.

Kl. 17:08

Første næstformand (Leif Lahn Jensen):

Så er det hr. Peder Hvelplund.

Kl. 17:08

Peder Hvelplund (EL):

Tak for det, og tak til hr. Kristian Bøgsted for talen. Nu blev jeg alligevel lidt nysgerrig, for nu taler hr. Kristian Bøgsted om det der med, at man bare lige pludselig vil ændre reglerne. Nu er jeg helt klar over, at Danmarksdemokraterne ikke var repræsenteret i sidste folketingssamling, men da det nuværende cirkulære eller den nuværende indfødsretsaftale blev vedtaget, gjorde man jo lige præcis det. Der var der jo borgere, der stod på lovforslaget, som efterfølgende blev pillet af, fordi de regler, man lavede, for at kunne få statsborgerskab blev strammet med tilbagevirkende kraft. Ville Danmarksdemokraterne så på daværende tidspunkt også have protesteret imod og også stemt imod, at man på den måde sagde til folk: Det er de her regler, I søger efter, og I lever op til betingelserne. Men ha, snydt, I lever alligevel ikke op til dem, for nu har vi ombestemt os?

Kl. 17:09

Første næstformand (Leif Lahn Jensen):

Ordføreren.

Kl. 17:09

Kristian Bøgsted (DD):

Det synes jeg ikke helt man kan sammenligne. For det eksempel er faktisk, at man har lavet en forhandling om nogle nye regler, der skal til. Her er det faktisk, at vi ikke er i gang med at forhandle om nogle nye regler lige nu. Og derfor stemmer vi for, fordi man lever op til de regler, der er her lige nu.

Som jeg siger, vil vi gerne være med til at kigge på, om der skal ændres i reglerne. Men vi respekterer også de regler, der gælder for nuværende.

Kl. 17:09

Første næstformand (Leif Lahn Jensen):

Spørgeren.

Kl. 17:09

Peder Hvelplund (EL):

Jamen så vil jeg bare gentage spørgsmålet, for det, der var tilfældet der, var jo, at man ændrede reglerne og de borgere, som reelt var blevet optaget, som levede op til kravene, efterfølgende fik at vide, at nu var det for resten lige nogle nye regler. Der er normal praksis jo sådan, at når du søger, er det de regler, der gælder, når du søger, du bliver behandlet efter. Her ændrede man reglerne efterfølgende, så borgere, som reelt havde fået rettigheden og levede op til de betingelser, der var, da de søgte, pludselig fik at vide, at hov, nu havde vi for resten lige lavet nogle andre regler, så nu kunne de ikke få lov til det alligevel. Mener ordføreren, at det er en rimelig behandling af de borgere?

Kl. 17:10

Første næstformand (Leif Lahn Jensen):

Ordføreren.

Kl. 17:10

Kristian Bøgsted (DD):

Jeg må gentage, hvad jeg sagde før: Reglerne blev ændret på det tidspunkt. Derfor var der nogle nye regler, man skulle leve op til. Når jeg siger, at vi ikke vil sige til folk, at de er snydt, så er det, fordi der for nuværende er nogle regler, og dem lever de op til, og så stemmer vi ikke nej til dem, når de lever op til de regler, der er. Men vi vil gerne lave om på reglerne og flytte på dem.

Kl. 17:10

Første næstformand (Leif Lahn Jensen):

Så er det hr. Mikkel Bjørn.

Kl. 17:10

Mikkel Bjørn (DF):

Det er, fordi vi jo i Dansk Folkeparti er fuldstændig tilhængere af at stramme op på de regler, også dem, som allerede er der. Ministeren siger jo gentagne gange, at reglerne er strammet op og nu er de rigtig stramme. Men vi kan jo bare se, at der stadig væk er alt for mange, der slipper igennem nettet. Derfor så vi i Dansk Folkeparti gerne et helt andet system – et system, hvor man rent faktisk i overensstemmelse med grundlovens oprindelige tanker behandlede folk individuelt, dvs. havde en individuel stillingtagen her i Folketingssalen til de mennesker, som søger om dansk statsborgerskab. Er det en model, som Danmarksdemokraterne tænker at de måske vil kunne bakke op om?

Kl. 17:11

Første næstformand (Leif Lahn Jensen):

Ordføreren.

Kl. 17:11

Kristian Bøgsted (DD):

Som jeg svarede hr. Mikkel Bjørns gode kollega fru Mette Thiesen lige før, så må man komme med et forslag, og så må vi kigge på det og behandle det der. Jeg skal ikke stå her på forhånd og afvise et forslag, så længe jeg ikke kender dets præcise indhold, men jeg vil heller ikke garantere, at vi vil stemme for det. Jeg vil gerne se forslaget. Som jeg nævnte, stemte vi for to gode forslag fra Dansk Folkeparti i sidste uge, og det gjorde vi ud fra det synspunkt, at vi gerne vil være med til at stramme op på reglerne. Som jeg siger, kan vi høre, at der er masser af gode forslag, og dem ser vi frem til at modtage.

Kl. 17:11

Første næstformand (Leif Lahn Jensen):

Spørgeren.

Kl. 17:11

Mikkel Bjørn (DF):

Jamen det præcise forslag er sådan set meget simpelt. Det er bare, at alle ansøgere skal stemmes igennem individuelt hernede i Folketingssalen. Der er ikke mere i det. Jeg kan godt skrive det ned og fremlægge det for ordføreren, men jeg tænker, at ordføreren måske godt kunne forholde sig til det her fra talerstolen uden nødvendigvis at skulle læse det på skrift.

Kl. 17:11

Første næstformand (Leif Lahn Jensen):

Ordføreren.

Kl. 17:11

Kristian Bøgsted (DD):

Altså, jeg tænker ikke nødvendigvis, at det er et dårligt forslag, at vi skal kigge på folk individuelt, men jeg kan også se, det kan blive nogle rigtig lange dage, hvis der er så mange. Men fremsæt et forslag, og så tager vi stilling til det.

Kl. 17:12

Første næstformand (Leif Lahn Jensen):

Så er det hr. Peter Kofod.

Kl. 17:12

Peter Kofod (DF):

Tak for det. Jeg skal bare lige forstå det her rigtigt. Synes Danmarksdemokraterne virkelig ikke, at der kan være noget betænkeligt ved bare at dele over 1.000 danske pas ud?

Kl. 17:12

Første næstformand (Leif Lahn Jensen):

Ordføreren.

Kl. 17:12

Kristian Bøgsted (DD):

Jamen absolut. Jeg nævnte det måske ikke direkte i den her tale, men det gjorde jeg sidste gang. Det er ikke nødvendigvis alle på det her lovforslag, vi er enige i skal være på, men vi kommer heller ikke til at sige nej til alle, fordi der måske er nogle enkelte, vi ikke synes skal være der. Vi følger den linje, der nu engang er der.

Kl. 17:12

Første næstformand (Leif Lahn Jensen):

Spørgeren.

Kl. 17:12

Peter Kofod (DF):

Men er det ikke meget betænkeligt, når man ikke sådan lige kan stå inde for tingene, og siger: Lad os tænke os om, lad os sige, vi er nødt til at sætte nogle nye kriterier, lad os være ekstra forsigtige? Det her er jo ret uigenkaldeligt. Når I stemmer ja til det her og uddeler de her statsborgerskaber, er det jo ikke noget, vi lige hiver tilbage igen, det er jo ikke noget, man lige tager fra folk, fordi vi har underkastet os alverdens konventioner og den slags. Burde I ikke, kære Danmarksdemokrater, tænke jer om en ekstra gang og så sige nej til det her, netop fordi ordføreren jo siger, at man ikke kan være sikker?

Kl. 17:13

Første næstformand (Leif Lahn Jensen):

Ordføreren.

Kl. 17:13

Kristian Bøgsted (DD):

Mig bekendt har Dansk Folkeparti også stemt for ret mange indfødsretsforslag her i salen, men man ændrede så holdning, fordi man måske blev presset af nogle, der ikke ville være med til det. Men vi kigger på de enkelte sager, der er her, og som jeg har nævnt før, hvis vi har sat nogle regler og retningslinjer for, hvad der skal til, og folk lever op til det, stemmer vi også for, at de bliver belønnet ud fra det.

Kl. 17:13

Første næstformand (Leif Lahn Jensen):

Tak til ordføreren. Den næste ordfører er fru Sandra Elisabeth Skalvig fra Liberal Alliance. Velkommen.

Kl. 17:13

(Ordfører)

Sandra Elisabeth Skalvig (LA):

Tak for ordet. Det er noget ganske specielt, hver gang vi i Folketingssalen skal behandle et lovforslag om indfødsret, særlig for de 1.029 personer, som dette lovforslag omhandler. For mig personligt er det en stor ære at være med til at kunne give andre mennesker en af de største gaver, som det danske samfund kan give til andre, nemlig et dansk statsborgerskab.

I Liberal Alliance mener vi ikke, at dansk indfødsret skal være alle forundt. Det skal derfor være meget svært, men ikke umuligt at få et dansk statsborgerskab. Det skal tildeles dem, der har udvist vilje til at bidrage til vores samfund; dem, som forstår og behersker vores sprog; dem, der forstår vores historie og traditioner; dem, der overholder og respekterer vores lovgivning; og ikke mindst dem, der tror på værdier om frihed, tolerance og demokrati.

Dette lovforslag om indfødsret indeholder ligeledes tre mindre skærpelser af kravene for personer, der erhverver sig dansk indfødsret på betingelse af deltagelse i en grundlovsceremoni. Det er ganske få personer, der ved vedtagelsen af et lovforslag om dansk indfødsret opnår statsborgerskab ved vedtagelsen. Størstedelen af dem, der er på lovforslaget, opnår først deres danske statsborgerskab, efter de har deltaget i en grundlovsceremoni. Grundlovsceremonien kan finde sted i op til 2 år, efter loven er vedtaget. Det er derfor foreslået, at der indføres et supplerende vandels- og bopælskrav samt et krav om en ny erklæring med oplysninger på tro og love. Formålet med skærpelserne er at sikre, at personer, der erhverver sig dansk indfødsret, fortsat opfylder vandels- og bopælskravet på det tidspunkt, hvor grundlovsceremonien finder sted. I Liberal Alliance mener vi, at det er fornuftige skærpelser, og vi kan derfor støtte lovforslaget. Tak for ordet.

Kl. 17:15

Første næstformand (Leif Lahn Jensen):

Tak til ordføreren. Der er ikke nogen korte bemærkninger. Så er det fru Brigitte Klintskov Jerkel fra Det Konservative Folkeparti. Velkommen.

Kl. 17:16

(Ordfører)

Brigitte Klintskov Jerkel (KF):

Det, vi behandler i dag, er et lovforslag, hvor vi giver den største gave af alle, nemlig det danske rødbedefarvede pas, til en række personer fra andre lande, som lever op til kravene i lov om indfødsret. For vi skal nemlig se det som en gave – en gave, man skal gøre sig fortjent til.

I Det Konservative Folkeparti synes vi ikke, at det er en menneskeret at blive dansk statsborger. Historisk set er der alt for mange, der har fået tildelt dansk statsborgerskab. Det påvirker sammenhængskraften i Danmark negativt, ligesom det kan sætte vores danske værdier på spil. Det må vi ikke risikere. Derfor er jeg også glad for, at Det Konservative Folkeparti har været garant for at stå vagt om at sikre konsekvente regler for tildeling af statsborgerskab. Det så man i den seneste politiske aftale, hvor vi eksempelvis fik taget et skridt mod at få styr på kriminalitet i forbindelse med tildeling af det danske pas.

Men det skal ikke være en hemmelighed, at vi er af den klare overbevisning, at der stadig er arbejde at gøre, når det kommer til reglerne for indfødsret. Det er et kæmpe privilegium at få et dansk pas og stemmeret i Danmark, og man behøver jo ikke statsborgerskab for at bo i Danmark – det kan man sagtens uden. Derfor mener jeg også, at det er ret og rimeligt, at vi har stramme kriterier i lovgivningen for indfødsret, som man skal indordne sig under. Derfor vil vi også gerne genbesøge reglerne. F.eks. vil vi gerne have oplysninger om bipersoner, som har begået kriminalitet.

Men i forhold til lovforslaget her vil jeg gerne slutte af med at ønske stort tillykke til alle jer, der har taget Danmark til jer og gjort jer fortjent til at få det rødbedefarvede pas. Tak for ordet.

Kl. 17:18

Første næstformand (Leif Lahn Jensen):

Tak. Der er indtil videre en enkelt kort bemærkning, og det er fra hr. Peder Hvelplund.

Kl. 17:18

Peder Hvelplund (EL):

Tak for det. Og tak til fru Brigitte Klintskov Jerkel for talen. Det er jo rigtigt, at man sagtens kan bo i Danmark uden at have stemmeret, men man kan bare godt diskutere, om det er rimeligt, at man i det land, man bor og har permanent ophold i, ikke har mulighed for at deltage i demokratiske valg. Det er jo det, der er konsekvensen af, at borgere, der bor og har fast ophold i Danmark, ikke har stemmeret.

Nu roste ordføreren den aftale, der blev indgået, men den har jo som konsekvens, at der er borgere, som med selverkendelse siger, at de har begået en dumhed, og at de skammer sig over, at de har skubbet til en modstander under en fodboldkamp eller er kommet i et værtshusslagsmål eller andet, selv 20 eller 30 år efter ikke kan få de fulde borgerrettigheder, ikke blive fuldgyldige medlemmer af samfundet og få stemmeret til Folketinget, selv om de er ordentlige samfundsborgere og er fuldt integreret, har job, familie og børn, der går i skole i Danmark. Hvorfor mener ordføreren, at det er rimeligt?

Kl. 17:19

Første næstformand (Leif Lahn Jensen):

Ordføreren.

Kl. 17:19

Brigitte Klintskov Jerkel (KF):

Jeg mener, at man skal gøre sig fortjent til at få et statsborgerskab i Danmark, og jeg synes, det er vigtigt, at vi har nogle kriterier, man skal leve op til, og at vi har nogle stramme regler på området, for det er en kæmpe gave at få det danske pas. Så jeg mener, det er vigtigt, at vi har det.

Kl. 17:19

Første næstformand (Leif Lahn Jensen):

Spørgeren.

Kl. 17:19

Peder Hvelplund (EL):

Nu er vi – og det er jeg sikker på at ordføreren også er – i kontakt med masser af ansøgere om statsborgerskab, som oplever, at det her er dybt frustrerende. De gør alt, hvad de kan, for at være integreret – de deltager i fritidslivet, i civile aktiviteter, er fodboldtrænere, har beskæftigelse, har familie, er fuldgyldige medlemmer af samfundet. Ordføreren ville ikke kunne se forskel på dem og på naboen. Naboen har bare stemmeret, men det har de her borgere ikke, fordi de har begået en fuldstændig selverkendt dumhed, som de fortryder i dag. Hvorfor er det rimeligt? Hvorfor er det et udtryk for retfærdighed og integration?

Kl. 17:20

Første næstformand (Leif Lahn Jensen):

Ordføreren.

Kl. 17:20

Brigitte Klintskov Jerkel (KF):

Jeg synes, det er rimeligt, at vi har nogle kriterier og nogle skrappe regler på det her område, og jeg er helt med på, at Enhedslisten og Det Konservative Folkeparti ikke er enige på det her område, og det bliver vi nok heller ikke. Men vi synes, det er vigtigt, at vi har nogle stramme regler, i forhold til hvad det er, man skal leve op til for at få statsborgerskab i Danmark. Det er en gave, og det ikke en menneskeret. Man kan sagtens bo i Danmark uden at have et statsborgerskab og et dansk pas.

Kl. 17:20

Første næstformand (Leif Lahn Jensen):

Tak til ordføreren. Der er ikke flere korte bemærkninger. Og så er det hr. Peder Hvelplund fra Enhedslisten. Velkommen.

Kl. 17:21

(Ordfører)

Peder Hvelplund (EL):

Tak for det, formand. Allerførst og først og fremmest et kæmpekæmpestort tillykke til de borgere, der nu er kommet på lovforslaget, og som dermed kan opnå statsborgerskab. Det er nok vigtigt at understrege, at de jo ikke er helt i mål endnu – eller I ikke er helt i mål endnu – for der venter jo stadig væk efter vedtagelsen af det her lovforslag en grundlovsceremoni, hvor det stadig væk er sådan, at skulle man være uheldig at få en fartbøde, skulle man miste sit arbejde, kan man stadig væk risikere at blive udelukket fra statsborgerskabet.

Men ikke desto mindre vil jeg sige, at I har gjort en gigantisk indsats, I er kommet rigtig langt i den proces, og derfor også et kæmpestort tillykke. Samtidig vil jeg også gerne sige, at jeg synes, det er lidt forstemmende, at vi, hver gang vi diskuterer det her, kommer til at tale om kriminalitet, vi kommer til at tale om lovbrud, vi kommer til at tale om folk, der ikke er fuldgyldige medlemmer af eller tager Danmark til sig, eller hvad man nu bruger af udtryk.

Med mit kendskab til det her område, og nu har jeg beskæftiget mig med det en del år, handler det her jo om borgere, som er fuldgyldige medlemmer af samfundet i Danmark, som har et ønske om at opnå de fulde borgerrettigheder, få statsborgerskab, og langt størstedelen af dem er personer, som fuldstændig ligner os 179 personer, der sidder herinde. Derfor synes jeg, det er lidt ærgerligt, at den her debat altid kommer til at handle om, at det nok i virkeligheden er nogle slette mennesker, hvor vi skal sørge for, at så få som overhovedet muligt får muligheden for at få stemmeret.

Jeg synes også, den måde, vi giver eller tildeler statsborgerskab på i dag, er temmelig absurd. Der har også været rejst kritik fra flere internationale eksperters side i forhold til den måde, vi gør det på. Det er jo selvfølgelig beskrevet i grundlovens § 44, men der kan vi selv inden for den eksisterende grundlovs rammer sagtens sikre, at vi får et mere transparent system, et system, der i langt højere grad sikrer de forvaltningsmæssige principper og sikkerheder, som både gør, at man kan få aktindsigt, får partshøring, får en klageadgang til en uvildig instans, og at der er helt åbenlyse, objektive kriterier for, hvordan man tildeler statsborgerskab. Det er sådan, man har løst det i andre lande. Det synes jeg også vi burde gøre i Danmark.

Så vil jeg også gerne nævne noget andet. Jeg har, både i samråd og også i Indfødsretsudvalget, rejst kritik af, at Danmark efter min opfattelse – og det tør jeg godt sige, også her fra talerstolen, at jeg ikke er i tvivl om – bryder handicapkonventionen, når vi tildeler statsborgerskab. Og det er et udtryk for den måde, vi behandler indfødsretssager på i Danmark, altså at de bliver behandlet i Indfødsretsudvalget, at de bliver behandlet i fortrolighed, og for mig at se er brud på konventioner temmelig alvorligt.

Jeg synes, det er noget, som vi herinde i Folketinget også bør være ansvarlige for, og vi bør vide, hvis vi bryder konventionerne, for som ministeren tidligere gjorde opmærksom på, betragter ministeren det jo ikke som ministerens ansvar, men som Folketingets ansvar og som Indfødsretsudvalgets ansvar.

Derfor vil jeg også allerede nu gerne bebude, at jeg også kommer til at stille et ændringsforslag til det her lovforslag. For i en konkret sag med en konkret borger, som jeg har samtykke fra til at videregive oplysninger om, mener jeg det er helt åbenlyst, at der er tale om, at der sker et brud på handicapkonventionen.

Nu er det jo fast praksis for højrefløjen, at man stiller ændringsforslag, hvor man ønsker at fjerne borgere fra det her lovforslag, uden i øvrigt at have indhentet samtykke fra borgere til at videregive personhenførbare oplysninger, men det må man så gerne her i Folketingssalen. Men i det her tilfælde har jeg naturligvis samtykke fra vedkommende borger til at måtte stille det her ændringsforslag, og derfor har vi også muligheden for at kunne behandle det.

For jeg synes, det er fuldstændig centralt og afgørende, at vi her i Folketinget også overholder internationale konventioner, og når der opstår tvivl om det, skal vi selvfølgelig også have muligheden for at drøfte det. Så det kommer jeg til at stille som et ændringsforslag, men det kommer selvfølgelig til at indgå i udvalgsbehandlingen; men jeg synes, det er udtryk for, at vi har en lemfældig og en særdeles kritisk måde at behandle statsborgerskabssager på her i Danmark.

Afslutningsvis vil jeg gerne sætte streg under og igen sige et kæmpestort tillykke til de borgere, der nu er kommet igennem den her kringlede proces med de rigide benspænd, der bliver lagt ind for at forhindre borgere i at få statsborgerskab. De forhindringer har I forceret, og kæmpestort tillykke med det, og jeg ser frem til, at I bliver fuldgyldige medlemmer med fulde borgerrettigheder i det danske samfund.

Kl. 17:26

Første næstformand (Leif Lahn Jensen):

Tak til ordføreren. Den næste ordfører er hr. Christian Friis Bach fra Radikale Venstre. Velkommen.

Kl. 17:26

(Ordfører)

Christian Friis Bach (RV):

Tak for det, formand. Jeg vil også starte med at sige et stort og varmt tillykke til alle jer 1.029 mennesker, som nu kan blive danske statsborgere, og vi ved, at det har været en lang, besværlig og frustrerende rejse for mange af jer, men nu bliver I belønnet.

I Radikale Venstre tror vi jo på idéen om, at alle mennesker er født frie og lige, i værdighed og i rettigheder, og at de skal behandles med respekt. Vi tror på de fundamentale retsprincipper og lighed for loven, og den måde, man behandler sagerne om indfødsret på, lever ikke op til de grundlæggende principper. Det er et problem for vores retssamfund. Vi har mennesker, der lever op til kriterierne, men som bliver stemt ned, uden at de nogen sinde får en begrundelse, uden at de har nogen form for retssikkerhed, uden en begrundelse efter en objektiv individuel vurdering, uden gennemsigtighed, uden en mulighed for at komme med gensvar og uden en mulighed for at kunne påklage afgørelsen.

Det er forkert, og et af de mest problematiske områder, hvor det viser sig, er jo, at hvor langt de fleste ansøgere med langvarige funktionsnedsættelser før fik dispensation, så er det nu kun ganske få. Alt tyder på, som hr. Peder Hvelplund også anførte det, at handicapkonventionen systematisk overtrædes, og det sker, selv om Højesteret ved dom afsagt den 13. september 2013 har anført, at Danmark har påtaget sig en række folkeretlige forpligtelser, som forudsættes efterlevet ved Folketingets og Indfødsretsudvalgets udøvelse af skønnet over, om dansk statsborgerskab skal meddeles en ansøger.

Det er en afgørelse ved Højesteret, som ikke bliver efterlevet i tilstrækkelig grad, og det er jo også principielt forkert og i modstrid med de værdier, som vi står for, og som vi kæmper for i resten af verden, at dele ansøgninger op efter, hvor man kommer fra, og netop åbne for, at der kan skilles og skelnes efter, hvor man kommer fra. Og det kan og vil også være i strid med statsborgerretskonventionens artikel 5, hvis det sker. For der må ikke ske forskelsbehandling på baggrund af køn, religion, race, hudfarve, national eller etnisk oprindelse. Så derfor vil vi stadig væk arbejde for, at vi ændrer den praksis, hvormed man tildeler indfødsret.

Men når det er sagt, støtter vi det her lovforslag. Vi er glade for, at der er 1.029 borgere, der nu ønsker at blive danske statsborgere, og vi vil gerne ønske jer alle tillykke med, at I netop får det statsborgerskab og stemmeret. Tak, fordi I har valgt at blive en del af Danmark og tillykke.

Kl. 17:29

Første næstformand (Leif Lahn Jensen):

Tak til ordføreren. Så er det hr. Mikkel Bjørn for Dansk Folkeparti. Velkommen

Kl. 17:29

(Ordfører)

Mikkel Bjørn (DF):

Tak for det. Kære medlemmer af Folketinget, kære ordførere, vi drøfter i dag endnu et lovforslag om tildeling af indfødsret, og når jeg siger »endnu et«, er det, fordi vi hvert år behandler cirka tre lovforslag, der tildeler statsborgerskaber til udlændinge her i Danmark. Det er tre lovforslag med hver et utal, ofte over 1.000 navne, på mennesker, som et flertal her i Folketinget vælger at tildele statsborgerskab, vælger at invitere fuldt og helt ind i familien, tildele stemmeret, fuld adgang til sociale ydelser og diplomatisk beskyttelsesret i udlandet. Disse mennesker bliver fremadrettet betragtet som danskere, som en del af folket, som en af vores og dermed også vores ansvar.

Dansk Folkeparti anerkender den værdi, som indfødsretten har for den enkelte, og derfor ønsker vi også at sikre, at denne værdi ikke udvandes, at statsborgerskaber alene gives til mennesker, der gennem adfærd og initiativ har gjort sig fortjente til det, og hvor vi som Folketing har en berettiget og velbegrundet formodning om, at tildelingen af et statsborgerskab vil være en god beslutning, ja, man kunne også sige en god investering kulturelt, socialt og økonomisk for det danske samfund og de danske borgere, og at de på linje med et flertal herinde føler grund til at betragte deres nye landsmænd som netop landsmænd. En person, der ikke kan citeres nok i den henseende, er indfødsretsudvalgets første formand, nemlig selveste Grundtvig, der ved den første indfødsretslovs forelæggelse udtalte følgende:

Indfødsretten udspringer af folkets ejendomsret og arveret til sit fædrene land, som det kan have gyldig grund til at skænke enkelte udlændinge del i, men aldrig bør gøre det uden hensyn til sit eget tarv og det almindelige bedste.

Grundtvig understreger det selvfølgelige synspunkt, at indfødsret ikke er noget selvfølgelig, men at det derimod er noget, man ekstraordinært kan erhverve, hvis Folketinget, folkets repræsentanter, finder en sådan erkendtlighed fordelagtig for Danmark. Statsborgerskabet er med andre ord en investering på vegne af det danske folk, der kan tildeles udvalgte individer i forventningen om, at dette vil være til gavn for Danmark nu som i fremtiden.

Vi er i Dansk Folkeparti bekymrede over, at Folketinget tilsyneladende ikke har sådan en formodning, når der gang på gang tildeles statsborgerskaber, og vi vil på den baggrund gerne udtrykke vores bekymring over nogle af de foreslåede modtagere af indfødsretten, og vi vil også bede ministeren om at redegøre for deres tilknytning til Danmark, samt om ministeren mener, at der foreligger en begrundet formodning om, at disse mennesker på sigt vil være til gavn for Danmark. På lovforslaget er der bl.a. en russisk statsborger, der er bosiddende i Rusland. Ja, der er faktisk flere mennesker, der tilsyneladende slet ikke bor i Danmark, bl.a. flere ansøgere bosiddende i Tyrkiet. En anden ansøger har tilsyneladende indsendt et høringssvar til Københavns Kommune vedrørende opførelsen af en moské, og jeg citerer her fra brevet:

»JA til mosker i Danmark , det vil hjælpe os med vores tro vi vil kunne forsætte, tænk på jer selv dansker , vis vi ødlage jers kikker hvordan villle i så have det i ville blive sure og ked af det , så vi har også lov til at have mosker ligesom i har lov til at have kikker , i tegnede billeder af mohammed og gjorde mange ting , vi giver ikke de mærklige danker som ikke kan give respekt til deres gud som er alles gud , forstå det ,mosker har lov til at være her som kikker har lov til at være her«. Citat slut. 

Ja, det er her, hvor vi i Dansk Folkeparti bliver en lille smule bekymrede. Hvorfor skal en person som den her have et statsborgerskab, når vi ovenikøbet ved, at man i Folketinget her har erfaring for at tildele statsborgerskaber til mennesker, der på ingen måde fortjener det? Tilbage i 2015 fik en udlænding, Mohamed Jama Muse, dansk statsborgerskab på et lovforslag fremsat af daværende integrationsminister fru Inger Støjberg, og han blev sidste tirsdag idømt 10 års fængsel for at have sendt sine børn på koranskole i Somalia, hvor de blev mishandlet, hans 12-årige datter blev omskåret og siden solgt som sexslave af sin far på et somalisk slavemarked og forsøgt bortgiftet til en 75-årig somalisk mand.

I Dansk Folkeparti mener vi fuldstændig i tråd med Grundtvig ikke, at man bør tildele statsborgerskaber til mennesker uden en kraftig og velbegrundet formodning om disse menneskers absolutte loyalitet og gavn for Danmark. En sådan formodning er ikke tilvejebragt, og derfor stemmer Dansk Folkeparti imod nærværende forslag. Tak for ordet.

Kl. 17:33

Tredje næstformand (Karsten Hønge):

Der er ingen korte bemærkninger. Tak til hr. Mikkel Bjørn, Dansk Folkeparti. Så er turen kommet til udlændinge- og integrationsministeren. Velkommen.

Kl. 17:34

Udlændinge- og integrationsministeren (Kaare Dybvad Bek):

Tak for ordet, formand. Så rundede vi i vores femte formand i formandsstolen. Det er jo ikke så dårligt.

Først og fremmest vil jeg sige tak til ordførerne for dagens debat om indfødsrets meddelelse, hvormed vi får 1.029 personer, der meddeles dansk statsborgerskab. Det er selvfølgelig noget særligt. Det skyldes først og fremmest, at tildeling af dansk statsborgerskab er en stor tillidserklæring fra det danske samfund, og det er også helt rimeligt, at vi stiller krav til folk, der vil blive danske statsborgere. Jeg vil i den forbindelse gerne understrege, at de personer, der er optaget på dette lovforslag, opfylder de krav, som et flertal i Folketinget har fastsat, eller er blevet meddelt dispensation af Folketingets Indfødsretsudvalg fra opfyldelsen af et eller flere krav.

Som noget nyt indeholder lovforslaget også en bestemmelse om, at de 879 personer, der er optaget på lovforslaget med krav om deltagelse i en grundlovsceremoni, skal bevare deres bopæl her i landet frem til det tidspunkt, hvor de deltager i ceremonien. Det er selvfølgelig kun rimeligt, at man skal bo i Danmark, når man bliver tildelt et dansk statsborgerskab. Jeg håber, at de 879 personer på lovforslaget får en mindeværdig dag, når de deltager i grundlovsceremonien, og at de ligesom de 150 andre ansøgere, der er optaget på lovforslaget, bliver glade og stolte medborgere, der tager del i Danmark og værner om vores grundlæggende værdier.

Med de ord vil jeg gerne takke for en god debat og se frem til den videre behandling af lovforslaget her i Folketinget. Jeg står naturligvis til rådighed i forhold til de spørgsmål, der måtte opstå her eller i forbindelse med den videre behandling.

Kl. 17:35

Tredje næstformand (Karsten Hønge):

Der er en kort bemærkning til hr. Mikkel Bjørn, Dansk Folkeparti.

Kl. 17:35

Mikkel Bjørn (DF):

Tak for det, og tak til ministeren. Nu nævner ministeren mennesker, som føler sig som fuldbyrdede borgere i Danmark og en del af det danske samfund. Jeg læste et citat op. Jeg ved ikke, om ministeren hørte det. Jeg kan citere bare en enkelt sætning fra citatet:

» ... vi giver ikke de mærklige danker som ikke kan give respekt til deres gud som er alles gud , forstå det ,mosker har lov til at være her som kikker har lov til at være her«.

Det er en person, som er en af de ansøgere, som ministeren på det her lovforslag tildeler dansk statsborgerskab. Jeg er bare nysgerrig på, om ministeren mener, at det her et eksempel på en person, der har taget dansk kultur til sig, og som ser sig selv som en fuldbyrdet del af det danske folk og det danske samfund. Det skal jo ikke være nogen hemmelighed, at vi i Dansk Folkeparti måske er lidt kritiske over for, at sådanne typer også tildeles statsborgerskab på bl.a. det her lovforslag.

Kl. 17:36

Tredje næstformand (Karsten Hønge):

Ministeren.

Kl. 17:36

Udlændinge- og integrationsministeren (Kaare Dybvad Bek):

Jeg skal da være ærlig og sige, at jeg ikke synes, at den kommentar lyder videre begavet. Vi har objektive kriterier, som vi tildeler statsborgerskab efter: at man passer sit arbejde, at man opfører sig ordentligt, at man har været her et bestemt antal år. Hvis man lever op til de krav, kan man få statsborgerskab i Danmark. Man skal bestå indfødsretsprøven. Man skal forstå det danske samfund. Man skal tale dansk. Man skal selvfølgelig også ned på rådhuset og give hånden til den, som står i den anden ende – en borgmester, eller hvem det ellers er.

Kan man så se ind i hovedet på folk og undgå, at en af de tusind her skriver noget åndssvagt på Facebook eller et andet sted? Altså, det tror jeg vil kræve en meget, meget omfattende indsats samlet set, og jeg er i tvivl om, hvorvidt det vil have den effekt, at man kan undgå, at folk, der har skrevet noget åndssvagt i en facebookkommentar, kan få statsborgerskab.

Kl. 17:37

Tredje næstformand (Karsten Hønge):

Hr. Mikkel Bjørn.

Kl. 17:37

Mikkel Bjørn (DF):

Nu nævner ministeren objektive kriterier: at man skal tage sig et arbejde, at man skal overholde lovgivningen osv., men jeg kunne nævne mange mennesker på den anden side af jorden, der overholder loven og har et arbejde. Er det ensbetydende med, at man er dansker? Det er i virkeligheden det, som jeg forsøger at afdække med det her spørgsmål. Altså, hvorfor er man dansk, bare fordi man overholder nogle fine minimumskriterier, nemlig at man overholder loven og har et arbejde? Skal man ikke også være dansk for at få et dansk statsborgerskab?

Kl. 17:38

Tredje næstformand (Karsten Hønge):

Ministeren.

Kl. 17:38

Udlændinge- og integrationsministeren (Kaare Dybvad Bek):

Man skal have boet her i 11 år. Man kan jo ikke bare bo i Australien og så søge ud fra de øvrige kriterier.

Jeg synes, at vi har ramt en god balance, og jeg vil sige – jeg ved godt, at Dansk Folkeparti ikke bryder sig om, at jeg siger det – at der jo er en meget bedre balance i, hvem der får statsborgerskab nu, end der var, dengang Dansk Folkeparti havde meget stor indflydelse på politikken her i landet. Altså, de tre største grupper i lovforslaget er tyskere, briter og polakker. Dengang Dansk Folkeparti havde meget stor indflydelse, var det mere de mellemøstlige lande, der er bonede ud oppe i toppen.

Kl. 17:38

Tredje næstformand (Karsten Hønge):

Næste korte bemærkning er til hr. Christian Friis Bach, Radikale Venstre.

Kl. 17:39

Christian Friis Bach (RV):

Tak for det. Som ministeren jo ved, har jeg og andre bekymret os lidt om handicapkonventionens efterlevelse. Vi har jo set enkeltsager, og vi har set tendensen gå den forkerte vej, og jeg frygter, at vi vil se en række yderligere enkeltsager, der også bliver rejst ved danske domstole, og det er ikke hensigtsmæssigt.

Højesteret har jo, som jeg anførte i min tale, afsagt den her kendelse, som klart siger, at Danmark har påtaget sig folkeretlige pligter, og at de forudsættes efterlevet ved Folketingets og Indfødsretsudvalgets udøvelse af skønnet over, om dansk statsborgerskab meddeles en ansøger. Mit spørgsmål er derfor: Hvad kan vi gøre? Har ministeren nogle gode idéer til, hvad vi kan gøre for i højere grad at sikre, at handicapkonventionen efterleves i bestemmelsen og i behandlingen af sagerne om indfødsret?

Kl. 17:39

Tredje næstformand (Karsten Hønge):

Ministeren.

Kl. 17:39

Udlændinge- og integrationsministeren (Kaare Dybvad Bek):

Som vi også diskuterede i forbindelse med en tidligere behandling af et beslutningsforslag, er det jo grundlæggende Folketingets Indfødsretsudvalg, som har den kompetence. Jeg står til rådighed for, hvad som helst der kan være i den sammenhæng – næsten hvad som helst. Det er det, som handler om at give en introduktion og en forståelse af, hvad der skal til, for at man overholder handicapkonventionen, men jeg står ikke over Folketinget i det arbejde, jeg udøver, heldigvis. Sådan skal det jo ikke være.

Man kan selvfølgelig sige, at vi har et flertal som regering, og at vi derfor også bør være ekstra opmærksomme på det. Det er jeg enig i, altså at det bør vi. Jeg har selv taget initiativ til i hvert fald at sørge for, at regeringspartiernes medlemmer af Indfødsretsudvalget er klar over, hvor grænserne går i forhold til handicapkonventionen, og sørge for, at man selvfølgelig er bevidst om, hvad det er, man administrerer. Men hvordan det enkelte folketingsmedlem og det enkelte parti i sidste ende stemmer, kan jeg ikke bestemme over.

Kl. 17:40

Tredje næstformand (Karsten Hønge):

Spørgeren.

Kl. 17:40

Christian Friis Bach (RV):

Tak. Jeg anerkender, at vi diskuterede det sidst, og at vi stillede spørgsmålet, og tak for svaret på det. Det er bare en opfølgning for at se, om der kunne være nogle greb, vi kunne bruge. For al respekt for Folketingets ærede medlemmer, men det er jo ikke alle, der besidder den fulde juridiske ekspertise udi handicapkonventionen. Derfor kunne man måske godt forestille sig, at regeringen med det flertal, den har, mere klart i den slags sager, hvor der var personer med varige funktionshandicap, kunne vedtage, at man i forbindelse med de ansøgninger vedlagde en juridisk vurdering.

Kl. 17:41

Tredje næstformand (Karsten Hønge):

Ministeren.

Kl. 17:41

Udlændinge- og integrationsministeren (Kaare Dybvad Bek):

Det vil jeg gerne prøve at kigge på om kunne være en praksis, vi kunne arbejde efter. Jeg føler mig forpligtet til i hvert fald at sørge for, at regeringspartiernes medlemmer af udvalget ved, hvad man stemmer ja og nej til, og de udgør jo, ligesom i Folketinget i øvrigt, et flertal af udvalgets medlemmer.

Jeg er enig med spørgeren i, at vi selvfølgelig skal gøre, hvad vi kan, for at overholde handicapkonventionen.

Kl. 17:42

Tredje næstformand (Karsten Hønge):

Den næste korte bemærkning er til fru Mette Thiesen, Dansk Folkeparti.

Kl. 17:42

Mette Thiesen (DF):

Tusind tak. Jeg er nødt til lige at komme med en kommentar, for da Dansk Folkeparti var støtteparti for regeringen, kom der jo faktisk en massiv stramning, efter at man fra Socialdemokratiets side op i 1990'erne og generelt også langt længere op lallede rundt nærmest til Venstre for Radikale Venstre, og Poul Nyrup Rasmussen stod i 1999 og kaldte Dansk Folkeparti for ikke stuerene. Så jeg er bare nødt til at sige, at den massive håndbremse, som Dansk Folkeparti trak, da de kom i Folketinget, og fru Pia Kjærsgaard faktisk er skyld i, at Danmark ikke ser ud, som Sverige gør i dag. Så det er bare lige for at rette ministeren i den fejlantagelse, og det er jo dejligt, at Socialdemokratiet er kommet til fornuft igen og har en i hvert fald lidt mere stram udlændingepolitik. Det var den ene ting.

Jeg kunne egentlig godt tænke mig at høre ministeren om noget, som vi har drøftet. Mener ministeren ikke, at vi eksempelvis kunne lave reglerne om, sådan at man skulle stemme om hver enkelt ansøger nede i Folketingssalen? For så kunne hvert enkelt medlem af Folketinget, jævnfør grundloven, jo stemme efter sin egen overbevisning.

Kl. 17:43

Tredje næstformand (Karsten Hønge):

Ministeren.

Kl. 17:43

Udlændinge- og integrationsministeren (Kaare Dybvad Bek):

Der er selvfølgelig en masse praktiske hensyn, som jeg mener det vil være problematisk at tage i forhold til at skulle stemme over 1.300 gange hernede. Det er så, hvad det er. Hvis man virkelig gerne ville det, kunne man jo godt gøre det. Men jeg mener også, det er vigtigt, at der er objektive kriterier, som man kan søge statsborgerskab efter, og at man, hvis man lever op til dem, kan få det på de præmisser.

Så vil jeg i forhold til den her historiske ting sige, at jeg fuldt ud anerkender, at Dansk Folkeparti har haft en positiv betydning i forhold til at ændre diskussionen om udlændingepolitikken, men Dansk Folkeparti må også anerkende, hvad der er sandheden, nemlig at det tidspunkt, hvor man er lykkedes med at få sendt folk ud af landet, som ikke har opholdstilladelse her, og har sørget for, at statsborgerskabslovforslagene afspejler sammensætningen af udlændinge, som bor i Danmark, som det her gør – tyskere er den største gruppe, briter er den næststørste gruppe, og polakker er den tredjestørste – er et, der har været for nylig. Det er ikke noget, der er sket, dengang Dansk Folkeparti havde den store magt i Danmark. Så jeg vil sige, sådan som jeg også sagde i sidste uge: Moren har gjort sin pligt, moren kan gå.

Kl. 17:44

Tredje næstformand (Karsten Hønge):

Spørgeren.

Kl. 17:44

Mette Thiesen (DF):

De her massive stramninger i forhold til indfødsret er bl.a. sket efter migrationskrisen, og det er jo, fordi hele det politiske spektrum generelt er rykket, fordi man lige pludselig fandt ud af, hvad det egentlig var, man var oppe imod. Så lad os nu tage den politiske drøftelse væk, for der tror jeg sådan set, Dansk Folkeparti vinder med længder. Så lad os lægge den til side.

Men jeg kunne bare godt tænke mig at spørge ministeren igen. Det kan da godt være, at vi ikke skal behandle 1.300. Vi så da også langt hellere, at man behandlede langt færre. Er det ikke lidt politisk dovenskab at lave et bunkebryllup, i stedet for at man bare stemmer om individuelle ansøgere, så man kan stemme efter sin egen overbevisning?

Kl. 17:44

Tredje næstformand (Karsten Hønge):

Ministeren.

Kl. 17:44

Udlændinge- og integrationsministeren (Kaare Dybvad Bek):

Nej, det er ikke dovenskab. Det handler om, at der skal være objektive kriterier, som man kan søge efter. Hvis man opfører sig ordentligt, hvis man passer sit arbejde, hvis man har boet i Danmark i 11 år, hvis man i øvrigt har en forståelse for dansk samfund og taler dansk og man ikke har nogen moralske kvababbelser ved at gå ned og give hånd til borgmesteren, så mener jeg, at vi er et sted, hvor vi må sige, at det er folk, der nogenlunde er til at stole på. Så kan man godt finde eksempler – det er je med på, og det ved også Dansk Folkeparti gør og bruger meget energi på, og sådan set respekt for det – på folk, der måske falder uden for det. Men generelt lykkes vi ret godt med at give det til dem, som rent faktisk har fortjent det.

Kl. 17:45

Tredje næstformand (Karsten Hønge):

Næste korte bemærkning er til hr. Peder Hvelplund, Enhedslisten.

Kl. 17:45

Peder Hvelplund (EL):

Tak for det. Tak til ministeren for talen, og også tak for at præcisere, at det selvfølgelig er regeringens ansvar at sikre, at konventionerne overholdes, i og med at man netop har ansvaret for, at det flertal, man udgør i Folketinget, lever op til internationale konventioner. Der kan man sige, at det i princippet ikke er anderledes i Indfødsretsudvalget, end det er i Folketinget generelt – forpligtigelsen ligger selvfølgelig i, at regeringen også har en ambition om at overholde internationale konventioner. Så tak for det.

Så vil jeg bare lige høre om de regler, vi har i dag. Særlig i forhold til dispensation har der jo været rejst en international kritik, også en temmelig kras kritik, som bl.a. juraprofessor Eva Smith har bakket op omkring. Det, som Maarten Vink fra Det Europæiske Universitetsinstitut i Firenze siger om den danske praksis for dispensationer, er, at det i EU er virkelig usædvanligt. Jeg kender ikke et andet EU-land, der gør det her, siger han og tilføjer: I dag afspejler denne skønsmæssige procedure udført af politikere i Danmark en forældet praksis i Europa, og det er i det hele taget en meget usædvanlig praksis i retsstatsbaserede demokratier rundtom i hele verden.

Kl. 17:46

Tredje næstformand (Karsten Hønge):

Så svarer ministeren.

Kl. 17:46

Udlændinge- og integrationsministeren (Kaare Dybvad Bek):

Vi er jo ikke individer, der svæver frit i luften. Man føder jo ikke sig selv. Man kommer jo ind i en verden, hvor der er nogle strukturer, der eksisterer, og i Danmark er det sådan, at vi har en grundlov, som ikke er ændret i min levetid, og som heller ikke er ændret i hr. Peder Hvelplunds levetid. Man skal tilbage til 1953, hvor den sidst blev ændret. Der står det altså, som det står. Det er jo det, vi skal arbejde efter. Jeg tror ikke, at det er særlig nemt at få lavet en grundlovsændring og særlig ikke, hvis det skal gå ud på, at flere mennesker relativt nemt skal kunne få statsborgerskab.

Men jeg anerkender selvfølgelig, at der inden for den grundlov kan være et spænd af metoder, som man kan bruge, hvilket også hr. Peder Hvelplund har været inde på flere gange. Jeg synes bare, at det er vigtigt, at det er, som det er nu, hvor man har objektive kriterier for langt størstedelen af dem, der får indfødsret, og så har man mulighed for – hvis man mener, at man alligevel skal have det, selv om man ikke lever op til det hele – at søge dispensation i udvalget.

Kl. 17:47

Tredje næstformand (Karsten Hønge):

Hr. Peder Hvelplund.

Kl. 17:47

Peder Hvelplund (EL):

Men det er jo netop sådan i andre europæiske lande, at de har en grundlov, der nogenlunde ligner den danske. Og i de lande kan det lade sig gøre at lave kriterier, som baserer sig på forvaltningsretlige principper. Så jeg skal bare høre ministeren, om ministeren er enig i, at det vil være eftertragtelsesværdigt at lave et system, som mere baserer sig på de forvaltningsmæssige principper, så man netop kan sikre, at der bliver partshøring og klageadgang til en uvildig instans, men hvor vi i sidste ende stemmer i Folketinget om den liste, der kommer ud af den proces. Det ville jo være en mulighed.

Kl. 17:48

Tredje næstformand (Karsten Hønge):

Ministeren.

Kl. 17:48

Udlændinge- og integrationsministeren (Kaare Dybvad Bek):

Det mener jeg også er det, vi gør for langt de flestes vedkommende. Den behandling, som sker i Udlændinge- og Integrationsministeriets departement, er forvaltningsretligt hundrede procent forsvarlig; det er det, som langt de fleste, der får statsborgerskab, får det på. Og så er det rigtigt, at der er en dispensationsmulighed. Jeg mener, at det er sundt, at man har det, så man kan sige, at der kan være folk, som på grund af alle mulige forhold, ikke kan leve op til alle de krav, der er. Det kan være, at man har begået grov vold tidligt i ens liv, og at man så står 20 år efter og er et helt andet menneske. Og der mener jeg, at det er sundt, at vi så har et folketingsudvalg, der kan sige, at i de her tilfælde kan der være en særlig dispensation.

Kl. 17:49

Tredje næstformand (Karsten Hønge):

Der er ikke flere korte bemærkninger. Tak til udlændinge- og integrationsministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Indfødsretsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

16) 1. behandling af lovforslag nr. L 113:

Forslag til ejendomsskattelov.

Af skatteministeren (Jeppe Bruus).

(Fremsættelse 26.04.2023).

Sammen med dette punkt foretages:

17) 1. behandling af lovforslag nr. L 114:

Forslag til lov om ændring af kildeskatteloven, lov om kommunal indkomstskat, ejendomsvurderingsloven og forskellige andre love. (Opkrævning og inddrivelse af grundskyld og dækningsafgift m.v., statens afregning af grundskyld og dækningsafgift til kommunerne, foreløbige vurderinger som midlertidigt beskatningsgrundlag i 2024 og 2025, forenkling af ejendomsvurderingerne for 2024 og 2025, udvidelse af antallet af dommere i Landsskatteretten m.v.).

Af skatteministeren (Jeppe Bruus).

(Fremsættelse 26.04.2023).

Kl. 17:49

Forhandling

Tredje næstformand (Karsten Hønge):

Forhandlingen er åbnet. Første ordfører er hr. Kasper Roug, Socialdemokratiet.

Kl. 17:49

(Ordfører)

Kasper Roug (S):

Tak for ordet, formand. Det skal lige siges, at jeg er standin for vores sædvanlige ordfører på området, som desværre er blevet forhindret i dag. Men der er ingen tvivl om, at det her lovforslag er et teknisk og meget stort lovforslag, som jo har været i forlængelse af forliget om et ejendomsvurderingssystem fra 2016. Den daværende regering, VLAK, indgik sammen med S, DF og Radikale Venstre i 2017 forliget »Tryghed om boligbeskatningen« – også det, der bliver kaldt boligskatteforliget – om et nyt boligbeskatningssystem fra 2021 med det formål at sikre, at boligskatterne ikke stiger ved overgangen til og på grund af det nye ejendomsvurderingssystem. Men som følge af eftersynet af skattevæsenets it-udfordringer i 2019 blev boligskatteomlægningen udskudt fra 2021 til 2024, og i 2020 indgik forligspartierne bag boligskatteforliget derfor »Aftalen om kompensation til boligejerne og fortsat tryghed om boligbeskatningen«. Det indebar så de tiltag, som skulle sikre, at udskydelsen af boligskatteomlægningen ikke ville medføre højere ejendomsskatter fra ejendomsejerne frem mod 2024.

Lovforslaget skal sammen med det samtidig fremsatte forslag til en ny ejendomsskattelov implementere den resterende del af boligskatteforliget og kompensationsaftalen. På den baggrund kan Socialdemokratiet selvfølgelig tilslutte sig boliglovforslaget.

Kl. 17:51

Tredje næstformand (Karsten Hønge):

Der er ingen korte bemærkninger. Tak til hr. Kasper Roug, Socialdemokratiet. Næste ordfører er hr. Jan E. Jørgensen, Venstre.

Kl. 17:51

(Ordfører)

Jan E. Jørgensen (V):

For de fleste af os er det at købe en bolig den største økonomiske beslutning, vi nogen sinde kommer til at træffe i vores liv, og derfor er det også vigtigt, at vi sikrer de bedste forhold for boligejerne. Vi skal have klarhed og vi skal have tryghed om boligskatten. Det skal vi både for de kommende boligejere, men jo i den grad også for de boligejere, som der er i dag.

Vi behandler i dag L 113 og L 114 sammen. Det er to lovforslag, der begge har det formål, at de skal implementere de resterende dele af vores boligskatteforlig og kompensationsaftalen. Det er et forlig og en aftale, som er indgået med et bredt flertal her i Folketinget. Det er jo ikke nogen overdrivelse at sige, at det har været længe undervejs, man så er der jo måske også et håb om, at tingene er blevet gjort ordentligt, og det er de her lovforslag et konkret eksempel på. Vi har allerede udmøntet dele af boligskatteforliget og kompensationsaftalen i loven, men på grund af it-problemer er boligskatteomlægningen blevet udskudt, så i stedet for at træde i kraft i 2021 træder det først i kraft i 2024.

Vi har så sikret, at det ikke kommer til at resultere i højere ejendomsskatter for boligejerne frem mod 2024. Det gør det heller ikke, for L 113 har også som selvstændigt formål at sikre et skattestop. Det skal bl.a. ske, ved at værdierne er steget, men at satserne for ejendomsværdi og grundskyld til gengæld bliver sat voldsomt ned. De nye ejendomsvurderinger må nemlig ikke resultere i, at de samlede boligskatter stiger, og derfor indføres der med denne del en lavere sats for ejendomsværdien og grundskylden, og tilsvarende indføres der også et loft over grundskylden. Fra 2024 indtil udgangen af 2028 skal det ikke være muligt at sætte skatten yderligere op, altså i forhold til den fastsatte sats for den enkelte kommune. Denne skatteomlægning i 2024 vil samlet føre til, at fire ud af fem – altså fire ud af fem – boligejere vil få en skattelettelse. Det er vi rigtig glade for i Venstre.

Vi sikrer med dette lovforslag også en skatterabat, altså en skatterabat til boligejere, hvis de overtager en bolig inden 2024. Skatterabatten skal have den virkning, at ingen boligejere, som overtager en bolig inden 2024, skal betale højere boligskatter ved overgangen til de nye vurderinger. Det sikrer klarhed, det er retfærdigt, og det er nødvendigt. Hvis man derimod allerede ejer en bolig og ender med en stigning i boligskatten, ville det være muligt at indefryse stigningen som et lån. Derudover indføres der en stigningsbegrænsning, hvor stigninger i grundskylden på erhvervsejendomme indfases over tid. Alle de tiltag er med til at sikre, at de nye ejendomsvurderinger overføres til boligejerne på den mest smidige måde.

Endelig vil staten med L 113 fremover overtage opkrævningen af grundskyld og dækningsafgift. Overgangen fra kommunerne til staten betyder, at nogle administrative opgaver sådan set bliver lettere. I fremtiden vil opkrævning af grundskyld ske på samme måde, som vi i dag betaler ejendomsværdiskat, altså igennem vores forskuds- og årsopgørelse; der vil simpelt hen blive trukket skat på samme måde, så man ikke længere får det her girokort, som vi stadig er nogen der kalder det, ind ad døren et par gange om året.

Det leder mig så frem til det andet lovforslag, som vi i dag behandler, nemlig L 114. Der skal nemlig indføres en afregningsordning, altså en afregningsordning for statens overtagelse af opkrævningen af kommunale ejendomsskatter. Det betyder helt konkret, at der med lovforslaget fastsættes regler, som skal understøtte opkrævningen af grundskyld. Kommunen vil med denne afregningsordning få udbetalt provenuet fra grundskylden og dækningsafgiften ud fra det, som kommunen selv havde budgetteret med. Når vi så kender de reelle grundskyldsindtægter, vil der ske en efterregulering af kommunernes provenu. Opkrævningen af grundskylden skal nemlig i 2024 ske via personskattesystemet. Det betyder ligeledes, at der med lovforslaget fastsættes regler om, at staten overtager opgaven med at inddrive de kommunale ejendomsskatter.

Endelig vil der med dette lovforslag pågå ændringer af reglerne om ejendomsskatter i både 2024 og 2025. For at være mere specifik vil der blive anvendt foreløbige vurderinger for ejendomsskatterne i 2024 og 2025, indtil de endelige vurderinger foreligger. I forlængelse heraf indføres der neutraliseringsordninger for kommunerne. Denne udmøntning sammen med lofterne over grundskyldspromillerne vil imødegå de byrdefordelingsmæssige konsekvenser for de enkelte kommuner.

Jeg er glad for, at vi omsider er nået i mål. Det har taget flere år. Jeg kan meddele, at Venstre naturligvis støtter lovforslagene, og vi ser frem til den kommende udvalgsbehandling.

Kl. 17:56

Tredje næstformand (Karsten Hønge):

Der er en kort bemærkning til hr. Sigurd Agersnap, SF.

Kl. 17:56

Sigurd Agersnap (SF):

Tak for det. Nu nævner hr. Jan E. Jørgensen tryghed for boligejerne, og det går jo også igen i det forlig, man har lavet. Men en af de ting, der bemærkes flere gange i høringssvarene, bl.a. af Dansk Erhverv, Dansk Industri og Danske Advokater, er den manglende tryghed, der er, ved de midlertidige vurderinger, der skal danne grundlag for beskatning i 2024 og 2025.

Så hvad er Venstres holdning til den retssikkerheds- og retstilstand, der er med de midlertidige vurderinger, som vil gælde i 2024 og 2025?

Kl. 17:57

Tredje næstformand (Karsten Hønge):

Ordføreren.

Kl. 17:57

Jan E. Jørgensen (V):

Jamen det er ikke optimalt. Altså, det vil jeg overhovedet ikke lægge skjul på. Der kommer jo til at ske en efterregulering. Altså, man kommer ikke til at betale for meget skat, for der kommer til at ske en efterregulering. Og de fejl, som har været påpeget, har ofte været fejl i BBR-registeret.

Man har selv ansvar for, at BBR-registeret passer til de faktiske forhold på ens ejendom, men det kan jo godt ske, at man ikke har fået skrevet, at man eksempelvis har fået etableret et ekstra badeværelse, eller at man har inddraget et loftsrum til boligareal eller den slags.

Men de fejl, der er tale om, vil jo i langt, langt de fleste tilfælde være fejl, der sådan set er til gunst for boligejeren. Altså, det er jo sjældent, at man nedlægger en etage eller sløjfer et badeværelse; det er som regel ændringer, man foretager på ejendommen, som forbedrer ejendommen og dermed øger ejendomsværdien.

Så optimalt er det ikke, men jeg er ikke så bekymret, dels fordi det som sagt som regel vil være i boligejernes favør med de fejl, der måtte være, dels fordi der altså kommer til at ske en efterregulering.

Kl. 17:58

Tredje næstformand (Karsten Hønge):

Hr. Sigurd Agersnap.

Kl. 17:58

Sigurd Agersnap (SF):

Ordføreren kan meget vel have ret i, at fejlene oftest vil komme boligejerne til gode, men det er jo rigtig mange vurderinger, vi snakker om her. Det er 1,7 millioner ejendomsvurderinger, 400.000 erhvervsvurderinger, så der vil helt sikkert også være nogle fejl, der peger den anden vej.

Et af de eksempler, som også er blevet nævnt, er f.eks. servitutter. Der kan jo være hele områder, der er reguleret ved servitutter, men som man ikke kigger på i første omgang, og som borgeren selv har ansvaret for at indbringe.

Så mit spørgsmål skal bare lyde: Hvem tror hr. Jan E. Jørgensen at det her vil gå mest ud over? Altså, hvem er det, der ikke vil kunne finde ud af at indbringe de rigtige oplysninger, som også hjælper dem? Mit bud ville jo være, at det oftere er 3F'eren end djøf'eren.

Kl. 17:58

Tredje næstformand (Karsten Hønge):

Ordføreren.

Kl. 17:58

Jan E. Jørgensen (V):

Ja, det kan meget vel være, at hr. Sigurd Agersnap har ret i det.

Kl. 17:59

Tredje næstformand (Karsten Hønge):

Der er ikke flere korte bemærkninger, så tak til hr. Jan E. Jørgensen, Venstre. Den næste ordfører er hr. Mohammad Rona, Moderaterne.

Kl. 17:59

(Ordfører)

Mohammad Rona (M):

Det har været en lang dag i dag for mig, så dejligt, at der nu kommer noget seriøsitet, i forhold til at det her jo faktisk er et ret vigtigt lovforslag. Det hele – hele balladen, kan man kalde det – starter jo faktisk tilbage i starten af 00'erne med Anders Fogh Rasmussen og skattestop.

I 2017 indgik et bredt flertal i Folketinget et forlig om et nyt boligskattesystem med det formål at sikre tryghed om ejendomsskatterne ved overgangen til nye ejendomsvurderinger. Der viste sig imidlertid en række akutte problemer, særlig med it, i skatteforvaltningen, som medvirkede til udskydelse af udmøntningen af forliget fra 2021 til 2024, og det er derfor, vi står her i dag. Derfor indgik forligspartierne i 2020 en aftale, der skulle kompensere boligejerne og sikre fortsat tryghed frem til 2024.

Begge aftaler er indgået, før mit parti overhovedet eksisterede, men jeg er nu en del af regeringen, som er meget tæt på mål. Og vi behandler to lovforslag, som understreger, at vi er på vej med et nyt boligskattesystem for boligejerne. Det har, som jeg ser det, på ingen måde været problemfrit. Samlet set betyder boligskatteomlægningen en skattelettelse til fire ud af fem boligejere, hvilket er en god ting oven på den seneste periode med faldende boligpriser og stigende renter.

Med lovforslagene, vi behandler i dag, sikres der bl.a., at ejendomsskatterne ikke stiger som følge af boligskatteomlægningen og de nye vurderinger ved at sænke satserne for grundskyld og ejendomsværdiskat. Derudover har man lavet en indefrysningsordning, der skal sikre og holde hånden under de boligejere, der løbende vil have stigninger i ejendomsskatten. De vil nemlig have mulighed for at indefryse stigninger mod at stille sikkerhed i deres ejendom og udelukkende betale renter, således at stigningerne først skal betales, når boligen bliver solgt.

Med 6 års hårdt arbejde er vi næsten i mål. Nu er det bare vigtigt at sige: Nu holder vi fast. Dermed ikke sagt, at hvis der opstår komplikationer, så har vi som politikere ikke et ansvar for at løse det. Det så vi også i går i forhold til overgangsordningen. Der vil jeg også sige en stor tak til forligskredsen, Radikale Venstre, Dansk Folkeparti, Liberal Alliance og De Konservative for at være med til det her, for det her er ret stort. Og tak til ministeren for at være åben omkring det her og tage os med helt ind. Det er også bare nødvendigt at sige, at i forbindelse med udvalgsarbejdet de næste mange måneder og forligskredsen omkring det her er det enormt vigtigt, at vi holder tæt sammen og hjælper hinanden med det her. Tak.

Kl. 18:02

Tredje næstformand (Karsten Hønge):

Der er ingen korte bemærkninger. Tak til hr. Mohammad Rona, Moderaterne. Næste ordfører er hr. Sigurd Agersnap, SF.

Kl. 18:02

(Ordfører)

Sigurd Agersnap (SF):

Tak for ordet, formand. Det er jo helt afgørende for samfundet, at vi får et nyt ejendomsvurderingssystem. Det er også helt afgørende for samfundet, at det fungerer. Vi snakker om ejendomsvurderinger, som hvert år ifølge Økonomisk Redegørelse skraber i omegnen af 50 mia. kr. ind i statskassen. Det er voldsomme beløb, og det vidner om et system, som er så kritisk for vores samfund, at hvis det ikke fungerer, hænger den offentlige økonomi heller ikke sammen. Derfor er det også for SF, som det må være for alle ansvarlige partier, afgørende, at vi får en velfungerende ejendomsbeskatning, og som det ser ud, også et velfungerende ejendomsvurderingssystem.

Med lovforslaget her vil man udrulle et nyt system for de ejendomsvurderinger, som desværre har været sat i stå i 10 år. De har ligget stille siden 2013 efter kritik fra Rigsrevisionen. Derfor har vi jo i dag også at gøre med to meget vigtige lovforslag. Med lovforslagene vil man samlet set udrulle midlertidige vurderinger for ca. 1,7 millioner ejerboliger, 400.000 erhvervsejendomme og ca. 100.000 landbrugs- og skovejendomme, og det skal ske efter sommer i september. Derfor er det her jo på mange måder også noget, der kunne have været en milepæl: at man nu gennemfører et system, som har været så længe undervejs, og som har så stor betydning for mange danskere – et system, som allerede er blevet udskudt en gang, men som man desværre også må sige at lovforslagene her de facto udskyder store dele af igen.

For ejendomsvurderingssystemet er ikke færdigt til tiden. Der er stadig væk graverende fejl i det, man nu vil rulle ud, og selv om vi allerede har udsat systemet, får vi stadig væk ikke et helt klart system. Udruller man et system, som ikke er klar, løber man en stor risiko – en risiko for, at vi ikke ender med at få en ordentlig ejendomsbeskatning. Vi kan ikke endnu en gang have en stor grad af vilkårlighed i vurderingerne. Vi kan ikke have et system, hvor to huse ved siden af hinanden opnår vidt forskellige vurderinger. Det vil hverken være lovligt eller holdbart, og folk vil heller ikke finde sig i det.

For at sige det pænt indeholder det system og de lovforslag, vi stemmer om i dag, mange forhold, der er risikable. Som Skatteministeriet selv meget diplomatisk betegner det i lovforslaget, er den manglende sammenhæng mellem opkrævningerne i 2024 og 2025 og så de reelle ejendomsvurderinger uhensigtsmæssig, og det synes jeg man må give dem ret i.

Efter mere end 10 års venten, en håndfuld politiske aftaler og arbejdsgrupper må man konstatere, at man stadig væk er ret langt fra at være i mål. Flere af høringssvarene peger da også på, at man ikke burde udrulle midlertidige vurderinger med det kompleks af undtagelser, regler og krumspring, som det vil skabe. Det her er så vigtigt for samfundet, at man ikke kan udrulle halvfærdige løsninger, og selv om man i forligskredsen har kaldt de løbende aftaler, som udmøntes, for tryghed for boligejerne eller fortsat tryghed om boligbeskatningen, så er det, vi diskuterer i dag, noget, som vil give betydelig usikkerhed, ret stor uforudsigelighed og en hel del utryghed.

Jeg vil give et par eksempler på problemerne med lovforslagene her. Det første og nok vigtigste er borgernes retstilstand. Med lovforslaget udruller man midlertidige ejendomsvurderinger som grundlag for beskatningen i 2024 og 2025, men fordi vurderingerne ikke er endelige, vil man først få den rigtige vurdering og en efterregulering af den betalte skat i 2026. Det er altså i 2026, du vil blive kompenseret, hvis du har betalt for meget, eller det modsatte, hvis du har betalt for lidt i skat, men i mellemtiden er ens klageadgang dybt forringet. Selv om vurderingerne klart kunne være lavet på et forkert grundlag, som hvis man eksempelvis har en større grund eller flere etager, end der er lagt til grund i vurderingen, så kan man ikke bare få det rettet. Du risikerer altså som borger at betale en forkert skat i 2 år, før end Skatteministeriet kommer med de endelige vurderinger. Det risikerer at have meget reelle konsekvenser for rigtig mange mennesker. Nogle risikerer at gå konkurs med en virksomhed, måske ikke kunne betale elregningen eller at skulle spare markant derhjemme, fordi de betaler en forkert skat i 2 år. Det kritiseres også gennemgående i høringssvarene, bl.a. af Dansk Erhverv, Danske Advokater og DI, og den kritik er vi i SF enige i. Den er problematisk.

Så lyder modargumentet, at forligspartierne har aftalt et forsigtighedsprincip. Man sætter værdien 20 pct. lavere end den reelt vurderede værdi. Desværre synes jeg ikke, at det forsigtighedsprincip holder en logisk test, for man har justeret skattesatserne i samme ombæring og tilmed sådan, at det skulle være provenuneutralt. Om man betaler 16 pct. af 100 kr. eller 20 pct. af 80 kr., giver begge dele 16 kr. Så forsigtighedsprincippet, når man samtidig har justeret på satserne, sikrer ikke nogen mod en urimelig vurdering. Det medvirker bare til en forringet klageadgang.

Kl. 18:07

Men det lovforslag, som er fremsat her, har ikke kun en ringe klageadgang. Det har også mange mangler i vurderingerne. Det lægger en kæmpe byrde over på borgerne i forhold til at rette grundlaget. Et eksempel er det mangelfulde datagrundlag i BBR, som også var oppe i debatten før med Venstres ordfører. Et tilfælde er også servitutter, som jo i mange tilfælde regulerer hele boligområder, men som ikke kigges på i de oprindelige vurderinger. Og når man laver ugennemskuelige systemer, hvor man lægger et stort ansvar over på borgernes egne muligheder for at klage eller rette grundlaget, så vil det have en social slagside. Så det vil være lettere for djøf'eren end i mange tilfælde for 3F'eren at få rette sit grundlag. Det er jo derfor, at det helt grundlæggende er vigtigt, at vi sikrer gennemskuelige og retfærdige systemer. Ellers skaber det større ulighed i vores samfund, og man må sige, at det lovkompleks, vi har at gøre med her, er meget ugennemskueligt.

SF er ikke med i forligene om ejendomsvurderingerne, og vi har ikke deltaget i drøftelserne om de konkrete lovforslag. Det skyldes jo også, ud over de nævnte problemer, at ejendomsvurderingssystemet indeholder markante skattelettelser til boligejerne, og som Venstres ordfører også sagde, viderefører det et skattestop. Dertil mener vi, at progressionsgrænsen for, hvornår man betaler den høje skattesats, er sat for højt. Der vil reelt være tale om, at man ejer en bolig med en værdi over 10,5 mio. kr., før man betaler den høje skattesats.

For SF er det afgørende, at vi får en velfungerende beskatning af ejendomme. Desværre vil de her lovforslag bringe os længere fra et klart og tydeligt beskatningsgrundlag, og det vil efter vores bedste vurdering øge utrygheden og risikere at skabe en mistillid til det samlede system. Man svækker retssikkerheden i en periode. Man laver nogle midlertidige vurderinger, som risikerer at udfordre tilliden. Derfor kan vi i SF ikke støtte forslagene, og vi vil stemme imod.

Kl. 18:09

Tredje næstformand (Karsten Hønge):

Der er en kort bemærkning til hr. Mohammad Rona, Moderaterne.

Kl. 18:09

Mohammad Rona (M):

Tak for det, og tak for ordførertalen. Jeg skal bare lige være sikker på det her. Altså, Rigsrevisionen fandt jo tilbage i 2013 ud af – hvad kan man sige – at der var en problematik i kvaliteten i forhold til den måde, skattemyndighederne kørte det her vurderingssystem på, og det har man jo i princippet sådan set faktisk formået at lave om på nu. Det betyder jo også, som vi også sagde, at der jo er skattelettelser for små 10 mia. kr. – fire ud af fem boligejere får faktisk en skattelettelse. Og vi kan jo også godt se, at der faktisk er meget bedre sammenhæng mellem ejendomsskat og ejendomsværdi ved at gøre det her. Så mit spørgsmål er bare: Vil SF sætte en kæp i hjulet i forhold til det her og stemme imod?

Kl. 18:10

Tredje næstformand (Karsten Hønge):

Ordføreren.

Kl. 18:10

Sigurd Agersnap (SF):

Ja, vi vil stemme imod lovforslaget her, for vi mener ikke, at det system, der er fremlagt, er færdigt. Det, at man indfører midlertidige vurderinger i 2024 og 2025, er jo udtryk for, at man ikke har lavet en model, man er klar til at gennemføre. Så har ordføreren jo ret i, at det, der er hele grundlaget for de nye ejendomsvurderinger, selvfølgelig er, at de skal ramme mere præcist end de gamle, og at man skal sikre et bedre grundlag. De drøftelser om, hvordan man sikrer sådan et system, er vi i SF selvfølgelig meget gerne med i. Men den her øvelse, man laver med midlertidige vurderinger i 2024 og 2025, er vi dybt bekymrede for risikerer at svække tilliden til det system, man har brugt 10 år på at bygge op.

Kl. 18:10

Tredje næstformand (Karsten Hønge):

Spørgeren.

Kl. 18:10

Mohammad Rona (M):

Men det bliver jo netop mere sikkert med de to lovforslag, der kommer her. Der kommer jo en skattelettelse derude, og det gør jo også – hvad kan man sige – at forskellen mellem land og by bliver markant mindre, end den har været før. Jeg tænker også, at mange af de eksterne eksperter, man har haft i forhold til it-systemer her, faktisk siger, at vi sådan set er ret godt med. Hvorfor vil I ikke stemme for?

Kl. 18:11

Tredje næstformand (Karsten Hønge):

Ordføreren.

Kl. 18:11

Sigurd Agersnap (SF):

Jamen det er rigtigt i forhold til it-systemerne og it-tilsynet, tror jeg der tænkes på, så siger de, at systemet måske er på rette vej til at være klar. Hvis man kigger på høringssvarene, er der jo en bred kritik af, at man gennemfører et ikkefærdigt system og at man indfører nogle midlertidige vurderinger. Det er jo komplekst. Altså, det er jo helt afgørende og helt tydeligt, at vi har behov for ordentlige ejendomsvurderinger. Det system og det lovkompleks, man bygger op her, med midlertidige vurderinger, tror vi altså ikke bringer os tættere på ordentlige ejendomsvurderinger.

Kl. 18:11

Tredje næstformand (Karsten Hønge):

Næste korte bemærkning er til hr. Jan E. Jørgensen, Venstre.

Kl. 18:11

Jan E. Jørgensen (V):

Tak for det. Altså, som jeg jo også svarede på talerstolen på spørgsmålet fra SF, havde det selvfølgelig været bedre, at vi ikke havde nogen midlertidige vurderinger, og at alt var på plads. Men ofte er det jo sådan i politik, at man ikke vælger mellem en perfekt løsning og en dårlig løsning; der vælger man mellem to løsninger, hvor ingen af dem er perfekte, og så er man nødt til at vælge det bedste alternativ eller det mindst ringe. Har SF gjort sig klart, at hvis der bliver stukket en kæp i hjulet på det her lovforslag, betyder det jo altså, at skattelettelser på 10 mia. kr. ikke kan gennemføres – og måske nok så vigtigt: at skatteborgere i det her land får tilbageholdt 13,5 mia. kr., som de har betalt for meget i ejendomsskat? Er SF virkelig villig til at bære sådan et ansvar på sine skuldre?

Kl. 18:12

Tredje næstformand (Karsten Hønge):

Ordføreren.

Kl. 18:12

Sigurd Agersnap (SF):

Det er klart, at hvis man havde skåret det her lovforslag på en anden måde, så man f.eks. kunne snakke om den kompensation, der er bagudrettet til borgere, der har betalt for meget skat, alene uden at snakke om de midlertidige vurderinger, så havde det også været en anden vurdering fra vores side. Men når man har lavet et samlet lovkompleks, som gennemfører nogle i vores optik ikkefærdige ejendomsvurderinger, som man i forvejen har udskudt ad flere omgange, og som jo i mange tilfælde vil skabe en ret tvivlsom retssikkerhed for de borgere, der rammes, så kan vi ikke stemme for det samlede lovforslag. Det betyder jo ikke, at vi melder os ud af diskussioner om, hvordan man kunne have lavet et anderledes ejendomsvurderingssystem; men jeg må bare sige, at det, der ligger her, mener jeg ikke er færdigt og noget, vi kan stemme for.

Kl. 18:13

Tredje næstformand (Karsten Hønge):

Spørgeren.

Kl. 18:13

Jan E. Jørgensen (V):

Men nu står vi i den virkelighed, vi står i, og hvis nu det måtte lykkes SF at overbevise et flertal her i salen om at følge SF, så ville det betyde, at skatteborgere, som jo sådan set har betalt for meget i skat og i alt har betalt 13,5 mia. kr. for meget i skat, så yderligere skal vente – hvor mange år? – på at få deres penge tilbage. Har SF virkelig tænkt det her igennem? Det er jeg ikke sikker på jeg tror.

Kl. 18:13

Tredje næstformand (Karsten Hønge):

Ordføreren.

Kl. 18:13

Sigurd Agersnap (SF):

Det vil jeg sige vi har. Og vi har også haft mange og lange drøftelser om det. Vi har jo igennem hele perioden – siden man stoppe ejendomsvurderingssystemet – fremlagt andre forslag, også om, hvilken vej man kunne gå ad, og derfor mener jeg jo ikke, at man kan pålægge SF ansvaret for, at man ikke har et færdigt ejendomsvurderingssystem. Det er jo i høj grad ikke en fair historiefortælling. Altså, der er jo et kæmpe ansvar, der ligger i forligskredsen, og det er jo nogle forligsdiskussioner, SF ikke har været inviteret med til. Så vi har tænkt det igennem; men det er meget svært at præsentere en færdig løsning, når man ikke bliver inviteret med til de drøftelser, hvor man diskuterer det.

Kl. 18:14

Tredje næstformand (Karsten Hønge):

Der er ikke flere korte bemærkninger. Tak til hr. Sigurd Agersnap. Den næste ordfører er fra Danmarksdemokraterne, og det er hr. Hans Kristian Skibby.

Kl. 18:14

(Ordfører)

Hans Kristian Skibby (DD):

Tak, hr. formand. Jeg vil egentlig starte med det, som SF's ordfører var inde på, nemlig borgernes retstilstand. Jeg synes jo egentlig, at det er en af de grundlæggende præmisser, også når det gælder det her lovforslag, at når vi laver lovgivning her i Folketinget, har vi også en forpligtelse til at kigge på, hvordan det bliver modtaget de steder, hvor det havner – det er det, der kaldes forståelse, rimelighed og forstandighed. Tingene skal kunne forsvares, og tingene skal også kunne forklares.

Det fører jo så frem til borgernes retstilstand. Nu har vi jo dejlig god taletid i forbindelse med lovbehandlingen her, for der bliver jo behandlet to lovforslag samtidig, så vi har 10 minutter, så jeg har tid til at sige det, jeg gerne vil i dag. Men hvis man kigger på nogle af de andre steder, hvor vi i Danmark har oplevet ændringer, så har det jo f.eks. været i forhold til vores vandsektorlovgivning og energisektorlovgivning, og det har været på grund af EU-direktiver, forordninger og alt mulig andet. Hvis vi går både 10 og 20 år tilbage, så kom der en række direktiver, som betød, at man skulle have fokus på at skabe gennemsigtighed – det er jo det, der hedder transparens – over for slutbrugerne, altså forbrugerne, og det skulle også munde ud i, at det blev markant billigere for folk at købe strøm og alt mulig andet. Og det var selvfølgelig også nogle rigtig gode kongstanker at have.

Men hvis vi nu kigger på, hvordan det så er gået, og hvordan tingene bliver implementeret i dansk lovgivning – vi har jo tidligere haft samråd med skatteministeren om mellemhandlere på energimarkedet og alle mulige andre steder – kan man jo spørge: Er det med tanke på borgernes retstilstand blevet nemmere at forstå de regninger, man får stukket ud af det offentlige? Det kan være en regning for ejendomsskat og grundskyld, som det, vi behandler her, drejer sig om, men det kan også være for alt det, man betaler for at få varme i sit hus og få strøm i sin mikrobølgeovn. I alle de tilfælde bliver der jo stukket regninger ud.

Der må man jo bare sige i forhold til det formastelige ved liberaliseringen, at det hverken er blevet billigere eller bedre for nogen som helst i kongeriget Danmark at forstå deres regninger. Det er blevet værre. Jeg kan huske, at da jeg var ung og købte mit første hus, havde vi det, der hed Vestbirk Oplands Højspændingsanlæg, og så vidste man, at det havde noget med strøm at gøre; så vidste man, at det var en regning for strøm, man skulle betale. Så hedder det Blue Energy, DONG Energy, Nature Energy og bio dit og bio dat og alt mulig andet, og mange af virksomhederne skifter konstant navn, så forbrugerne ved nærmest ikke, hvad det er, de betaler til, når de får deres regninger. Og hvis man så formaster sig til at gå ind og kigge på sine regninger fra det offentlige og fra de steder, man skal betale afgifter til osv., så er det faktisk svært for mange at gennemskue.

Det fører mig tilbage til borgernes retstilstand, også i forhold til de lovforslag, som vi behandler her, L 113 og også L 114, som måske er en lille del af det, idet det jo så sikrer, at staten kan overtage en del af beregningen af grundskylden osv. fra kommuner og andre. Med hensyn til den historik, der har været på ejendomsskatteområdet her i kongeriget Danmark, så fik vi jo bl.a. et historisk rids ved den tekniske gennemgang, som skatteministeren havde tilbudt at give, og som fandt sted i sidste uge, og her var rigtig mange af os jo relativt nye skatteordførere – det er jeg i hvert fald selv for Danmarksdemokraterne. Det er bare for at give et billede af, at når man kigger på det der historiske rids, så er alt det, vi nu sidder og implementerer med de her to lovforslag, sandt for dyden – hvis man må sige det – ikke noget, der lige er kommet på én formiddag. Det er noget, der hidrører boligskatteforliget fra 2017, det hidrører kasseeftersynet i 2019, og så hidrører det den kompensationsaftale, der blev lavet i 2020, og nu står vi så i 2023 og skal implementere de her dele af det.

Kl. 18:18

I Danmarksdemokraterne er vi nu selvfølgelig rimelig fornuftigt indstillet. Vi tager udgangspunkt i det, der bliver fremlagt af regeringen, og vi har egentlig også tiltro til, at det er positivt og til gavn for alle boligejere – både dem, der ejer erhvervsejendomme, og dem, der ejer ejerlejligheder og private boliger i det hele taget i Danmark – at vi forhåbentlig får mere transparens. Vi får måske også lidt mere styr på det. For det er jo det, der sådan set har været akilleshælen i det her. Det er også derfor, jeg sådan til en vis grad godt kan forstå frustrationen fra SF's ordfører, i forhold til at vi også har fået at vide, at det, der faktisk skete fra 2011 og frem til 2020, var, at nærmest de fleste ejendomsejere i Danmark betalte alt for meget i den samlede ejendomsskat, men de betalte det bare alligevel. Der kom en regning, og man turde jo ikke andet end at betale den. Så viser det sig, at man i princippet har betalt for meget, og nu har man så udskudt implementeringen af nogle af de dele fra 2021 og til 2024.

Vi håber selvfølgelig i Danmarksdemokraterne, at vi nu ligesom får de her ting på plads. Det er jo ikke første gang, at vi indgår kompromiser om ejendomsbeskatning her i Folketinget. Vi håber også, at vi på et eller andet tidspunkt kan komme dertil, hvor det også bliver tydeligere for den enkelte ejendomsejer i Danmark, hvor meget der står på deres regninger, vel vidende at man har betalt nøjagtig det, man skal, hverken mere eller mindre. Sådan har det i lang tid desværre ikke været i Danmark. Der har det været nogle regninger, man har betalt, selvfølgelig fordi man skulle. Man ønsker jo ikke at blive sendt i fogedretten og alle mulige andre hyggelige steder med andre udgifter til følge. Men omvendt må den grundlæggende præmis være, at de regninger altså skal kunne forsvares og forklares. Det har man i mange år ikke kunnet, hverken når det drejer sig om el eller gas eller energiforsyning, på grund af EU, liberaliseringer, vandsektordirektiver og forordninger og alt mulig andet. Og det har man heller ikke kunnet, når det drejer sig om det, vi behandler her i forhold til vores ejendomsskatter og vores grundskatter.

Men udgangspunktet er, at der er et bredt flertal for det, og det er også et forlig, der er indgået, før Danmarksdemokraterne blev stiftet. Vi vil indgå i udvalgsarbejdet, og jeg tror også, vi har en række spørgsmål, som vi gerne vil have belyst. Dem tror jeg vi vil tage i forhold til udvalgsarbejdet. Vi forholder os positive og konstruktive over for de to lovforslag, vi behandler her. Men jeg synes bare, jeg føler anledning til at slå et lille slag for, at det vigtigste altså må være, at vi kommer lidt bedre i mål i forhold til at kunne få det her gjort mere tydeligt i forhold til borgernes retstilstand. Og det skulle være min afsluttende kommentar.

Kl. 18:22

Tredje næstformand (Karsten Hønge):

Der er ingen korte bemærkninger. Tak til hr. Hans Kristian Skibby fra Danmarksdemokraterne. Næste ordfører er hr. Steffen W. Frølund, Liberal Alliance.

Kl. 18:22

(Ordfører)

Steffen W. Frølund (LA):

Tak for det, formand. I Liberal Alliance er vi glade for de her to lovforslag. Et bredt flertal i Folketinget står bag at give danskerne en solid skattelettelse på 10 mia. kr. samlet set og 13 mia. kr. i tilbageførsler for for meget betalt ejendomsskat tidligere. Og så er der også en masse fornuftige indhegninger, så ingen skal have flere penge op af lommen undervejs.

Det er rigtigt, som det også bliver påpeget undervejs i forhandlingen her, at der sandt for dyden, tror jeg der blev sagt, er en masse steder, hvor det kunne være gået bedre. Men de her mange risici synes jeg bliver håndteret fornuftigt. Det gælder både på it og på borgerrejsen osv., og jeg vil egentlig sende en anerkendelse til ministeren og embedsværket og til forligskredsen for ret professionel håndtering af de risici, synes jeg. Vi kigger ind i dem med åbne øjne og håndterer dem undervejs, som de kommer.

Vi har dog en lille bekymring omkring implementeringen i det ene af lovforslagene, hvor noget med indefrysningsordningen bliver bemærket i høringssvar. Det har jeg tilladt mig at stille et spørgsmål til ministeren på mail om, og det håber jeg vi kan behandle i udvalget for at få klarhed over. Man risikerer, som vi ser det lige nu, at sætte långivere de facto bagerst i en pantrækkefølge, hvor de har haft en anden forventning, da de udstedte lånet, og det er måske ikke så hensigtsmæssigt, men det kan vi lige dobbeltklikke på. Der er måske en god forklaring. Liberal Alliance støtter loyalt aftalen, og så skulle jeg også hilse fra Dansk Folkeparti og sige, at de også støtter.

Kl. 18:23

Tredje næstformand (Karsten Hønge):

Der er ingen korte bemærkninger. Tak til hr. Steffen W. Frølund, Liberal Alliance, og så er den næste ordfører, jeg kan se i salen, fru Samira Nawa fra Radikale Venstre. 

Kl. 18:24

(Ordfører)

Samira Nawa (RV):

Yes, men så føler man sig pludselig som et større parti igen. Flere ordførere har redegjort for indholdet af de to lovforslag, som vi behandler her, og der er tale om udmøntning af aftalen fra 2017, boligskatteforliget, som Radikale Venstre også er en del af. På grund af it-problemer blev en stor del af implementeringen udskudt, og i den forbindelse lavede vi en kompensationsaftale, og det er også elementer fra den aftale, der implementeres nu.

Diskussionen indtil nu har båret lidt præg af, om det er den perfekte løsning, der er fundet her, og det medgiver jeg gerne, altså at det ikke er perfekt at have de midlertidige vurderinger, men det er så godt, som det kan blive for nu, og det, som lovforslagene også betyder, er jo, at de boligejere, der har betalt skat af for høje vurderinger i perioden fra 2011 til 2020 får pengene tilbage, og der er tale om de her 13½ mia. kr., som det også er blevet nævnt. I Radikale Venstre ser vi frem til udvalgsbehandlingen og støtter lovforslaget.

Kl. 18:25

Tredje næstformand (Karsten Hønge):

Der er ingen korte bemærkninger. Tak til fru Samira Nawa. Jeg ser ikke flere ordførere i salen, og så er turen kommet til skatteministeren. Velkommen.

Kl. 18:26

Skatteministeren (Jeppe Bruus):

Tak for det, og tak for den meget positive modtagelse af de her to lovforslag, som er store og komplekse. Det vidner jo om, at vi faktisk behandler noget, som er ret historisk, i hvert fald i forhold til at skabe et nyt ejendomsvurderingssystem og et nyt boligbeskatningssystem, hvilket er hårdt tiltrængt.

I 2017 indgik et bredt flertal i Folketinget forliget »Tryghed om boligbeskatningen« om et nyt boligskattesystem. Det var med det formål at sikre tryghed om ejendomsskatterne ved overgangen til de nye ejendomsvurderinger. SF stemte i øvrigt for tilbage i 2017. Udmøntningen af forliget blev i efteråret 2019 udskudt fra 2021 til 2024 som følge af den daværende regerings eftersyn med skattevæsenets akutte it-problemer. I 2020 indgik forligspartierne aftalen »Kompensation til boligejerne og fortsat tryghed om boligbeskatningen« for at sikre tryghed om ejendomsskatterne frem til 2024.

Da min forgænger i 2017 præsenterede boligskatteforliget, tror jeg de færreste så den rutsjebanetur for sig, som vi siden har været på. Det er en tur, som bl.a. har budt på udskydelser, justeringer og svære politiske kompromiser. Jeg vil gerne kvittere for det ansvar, partierne i forligskredsen har taget de seneste 6 år, hvilket jo også har resulteret i, at vi er kommet hertil i dag. For som vi alle ved, er det for mange danskere en af de allerstørste, måske den allerstørste økonomiske beslutning, de kommer til at tage, at købe en bolig. Derfor er det helt afgørende at sikre tryghed om den beslutning. Det sikrer vi bedst i en bred forligskreds og gerne bredt med alle partier på tværs af Folketinget. Tak for det.

Jeg er derfor også ekstra glad for at fremsætte de to lovforslag, som vi skal behandle i dag. Det vidner om, hvor langt vi er kommet med at sikre tryghed, ro og transparens om ejendomsbeskatningen i Danmark. Men vi er som bekendt ikke i mål endnu. Ejendomsvurderingerne bliver udsendt over de kommende år. Nogle skal efterreguleres for foreløbige opkrævede skatter, og andre skal vænne sig til en ny ejendomsskattekategorisering. Det er en enormt stor øvelse, som kommer oven på et årti, hvor mange af os nok ikke har forholdt os så meget til vores ejendomsskat. På trods af en massiv kommunikationsindsats fra Vurderingsstyrelsen vil det indimellem komme til at stille store krav til de danske ejendomsejere, når de i de kommende år skal følge med i breve, ændringer i deres forskudsopgørelse osv.

Regeringen forventer, at boligskatteomlægningen får en stabiliserende effekt på boligmarkedet. Det gør den, fordi der bliver skabt en bedre og mere nutidig sammenhæng mellem ejendomsskatterne og ejendommenes værdi. Lidt populært sagt kan man sige, at vi får en løbende ejendomsavancebeskatning, fordi beskatningen følger med den prisudvikling, der er i markedet.

Boligskatteomlægningen betyder også, at boligskatterne lempes for fire ud af fem boligejere. Boligejere får en samlet skattelettelse på rundt regnet 10 mia. kr. Det er skattelettelser, der i øvrigt primært falder ude i provinsen og i landdistrikterne. Det er en lempelse, som kommer, fordi vi omlægger boligskatterne i 2024. Det er ubetinget en god ting, særlig for de mange mennesker, som har bokset med stigende renter og faldende boligpriser. Oven i det får vi en bedre sammenhæng mellem ejendomsskatter og ejendomsværdi, som jeg lige har sagt. Dermed får vi i samfundet en del af de værdistigninger i fast ejendom, som følger af velstandsfremgang, byggeri m.v. Jeg synes derfor også, at der er mange gode og vigtige grunde til, at boligskatteomlægningen sker fra 2024.

En del af omlægningen er også, at nogle ejendomsejere skal skifte ejendomskategori. Det er vi sådan set vidst siden 2017, hvor et bredt flertal i Folketinget inklusive SF stemte for ejendomsvurderingsloven. Den 29. marts i år vedtog vi også den øvelse, og også her stemte SF for. Vi flyttede bl.a. en række tidligere landbrugsejendomme over i en ejerboligkategori. Og det skulle altså ske uafhængigt af selve vurderingen. Det gjorde vi dels for at aktivere den såkaldte overgangsordning, som for mange kan holde skatten i ro, når vi overgår til det nye system i 2024, dels for at sikre, at ejendomsejere kan klage over deres nye kategori. Det skete ikke mindst på opfordring fra Landbrug & Fødevarer. Jeg er klar over, at vi i disse år, hvor det nye system for alvor bliver rullet ud, vil opleve, at det skaber uklarhed hos de ejendomsejere, som bliver berørt. Og indimellem må vi også konstatere, at reglerne bør justeres.

Kl. 18:31

Derfor aftalte vi med forligskredsen i går, at vi stiller et ændringsforslag, som udvider overgangsordningen, så flere vil kunne tilvælge den og færre vil opleve, at den falder bort f.eks. på grund af ombygninger eller frasalg af jord. Overgangsordningen bliver gjort helt enkel, så ejendomsejere fremover kan renovere, bygge til, omlægge jord m.v. og stadig være i overgangsordningen, så længe de bliver boende i boligen. Det er som udgangspunkt kun, hvis man sælger jord fra og kommer under 2 ha, at man risikerer at ryge ud af overgangsordningen. Det er et forsøg på at imødekomme noget af den utryghed, der har været i forhold til at skulle træffe et valg om at gå ind i overgangsordningen. Selv for ejere med under 2 ha gør vi ordningen mere enkel.

Forligskredsen har derudover besluttet, at der skal arbejdes med at finde en kategori for naturejendomme, så boligbeskatning ikke står i vejen for dem, der gerne vil omlægge jord fra produktion til eksempelvis natur. Jeg vil gerne kvittere for det gode samarbejde, der har været i forligskredsen, og som flere også har nævnt, ved vi godt, at det er et komplekst område. Og når der opstår utryghed og usikkerhed, kigger vi på det, og hvis det giver anledning til, at vi justerer, gør vi naturligvis det.

Nu vil jeg gå til indholdet af de konkrete lovforslag. Som nævnt er det vigtigt, at der er tryghed om ejendomsskatterne, og derfor må ejendomsskatterne ikke stige med boligskatteomlægningen og de nye vurderinger. Derfor foreslår regeringen at sænke satserne for både ejendomsværdiskat og grundskyld. Vi foreslår også, at der indføres en skatterabat, der sikrer, at ingen boligejere, der har købt deres bolig inden 2024, vil stige i ejendomsskatter ved boligskatteomlægningen i 2024, i forhold til hvis de gældende regler var videreført til og med 2024. Skatterabatten videreføres, indtil boligen sælges.

For at skabe tryghed om boligskatterne på længere sigt foreslår vi også at indføre en permanent indefrysningsordning. Det betyder, at boligejere, der løbende stiger i boligskat, kan indefryse stigningerne mod at stille sikkerhed i ejendommen og betale renter. Stigningerne tilbagebetales, når boligerne bliver solgt.

For erhvervsejendomme og lejeboliger foreslår regeringen at indføre en stigningsbegrænsning, så større stigninger i grundskylden indfases gennem en årrække. Vurderingerne, som ejendomsskatterne i 2024 skal beregnes på baggrund af, bliver først udsendt efter omlægning af det nye ejendomsskattesystem. Derfor foreslår vi, at omlægningen i første omgang skal ske på baggrund af foreløbige vurderinger. Det skal sikre, at omlægningen sker på et midlertidigt grundlag, der er så præcist som muligt. De foreløbige vurderinger vil for de fleste ejendomme ligge meget tæt på de endelige vurderinger og derfor kun have en begrænset betydning for ejerne. Derudover genberegnes ejendomsskatterne, når de endelige vurderinger bliver udsendt. Det er i den forbindelse vigtigt at fremhæve, at en for høj foreløbig vurdering ikke vil medføre, at boligejerne midlertidigt skal betale en højere ejendomsskat end før omlægningen. Det skyldes, at boligejerne i den situation vil få en tilsvarende højere skatterabat, der også genberegnes, når den endelige vurdering kommer.

Så er der både i offentligheden og også fra SF i dag blevet rejst det rimelige spørgsmål: Hvordan er rettighederne for de boligejere, der så får en midlertidig vurdering, en foreløbig vurdering? Det er rigtigt, at man får en foreløbig vurdering, som man ikke kan klage over, og som man ikke kan ændre i. Men man får altså så i 2025 en endelig vurdering, hvor man har mulighed for at gå ind og rette i det grundlag, der ligger for vurderingen, og også mulighed for at klage over den, og så vil der ske en efterregulering.

Lad mig lige prøve at forholde mig lidt til nogle af de kommentarer, der så har været undervejs i debatten. Jeg er selvfølgelig også klar til at svare på spørgsmål. Fra LA kommer der et spørgsmål om indefrysningsordningen i forhold til långiver. Jeg kan sige, at jeg har været i meget tæt dialog med bankerne og med bankernes brancheorganisationer om præcis det spørgsmål, og jeg uddyber meget gerne på skrift. Det kræver også lidt længere tekniske forklaringer.

Også tak for et godt indlæg til hr. Hans Kristian Skibby. Det handler jo i virkeligheden også om, at der skal være transparens og styr på det. Det skal være tydeligt og enkelt for boligejerne. Der er jeg nødt til at være ærlig og sige, at som boligejer vil man opleve at få mange henvendelser fra Vurderingsstyrelsen både i år og til næste år. Jeg tror, at det er for meget forlangt, at man i virkeligheden skulle kunne holde styr på alle de elementer.

Kl. 18:36

Der er fra myndighedernes side en kæmpe opgave i at gøre det så enkelt i kommunikationen om de enkelte ting som muligt, men jeg vil ikke negligere, at det, når vi til september skal sende 1,7 millioner foreløbige vurderinger ud til alle boligejere, og vi til november skal sende ca. 0,5 million vurderinger ud til alle erhvervsejendomme, er en kæmpe øvelse, og at det at overgå til et nyt ejendomsvurderingssystem er en stor øvelse, og resultatet bliver, at vi fra 2026 kommer ind i en normal situation. Så vil man få en vurdering, og man vil have en bedre mulighed for at få indsigt i, hvad det er for noget datagrundlag, der ligger til grund for vurderingen, end man havde i det gamle system, man vil have en mulighed for at klage over sin vurdering, og man vil i de efterfølgende år, altså i 2027 og 2028, blive beskattet på baggrund af den vurdering, man har fået i 2026. I 2028 vil man så få en ny vurdering, hvor man vil få mulighed for at gøre indsigelse i forhold til de data, der ligger, man får mulighed for at klage over den, og man bliver beskattet i de følgende 2 år. Det samme vil være tilfældet for erhvervsejendomme, bare forskudt. Det er jo den normale situation, vi skal ind i.

Så har det været rejst lidt i debatten, måske i virkeligheden også lidt fra hr. Sigurd Agersnap, hvorfor vi implementerer et system, som ikke er hundrede procent færdigt. Vi har – og det var en klog beslutning – lavet et it-tilsyn, som fører tilsyn med, hvordan det her program fungerer, om vi når de mål, vi skal, og om der er styr på udviklingen af det nye ejendomsvurderingssystem og i øvrigt en række andre systemer, og det gode ved det it-system er, at det årligt afrapporterer direkte til Folketinget.

Når man stiller de eksperter, der fører tilsyn, det spørgsmål, om det ikke havde været klogere at vente, til vi nu bygger det her gigantiske it-system, til vi har testet det, til alt er på plads, så vil de sige, at du ikke kan lave et it-system i den her skala, uden at der, når du samkører data, vil være udfordringer i forhold til at få dem samkørt, og mange af de udfordringer oplever vi da faktisk også først, når vi sætter det i drift.

Så der vil være bump på vejen, og deres bedste anbefaling direkte til Folketinget, da vi holdt møde med dem, og til mig som minister, var, at det kører, at det er et højrisikoprojekt, og at det bedste, I kan gøre, er at sørge for at skabe ro om, at de mennesker, der sidder og arbejder med det, får det gennemført. Og for nylig, den 1. maj – det var tilfældigt, at det var den 1. maj – rundede vi faktisk en meget vigtig milepæl, nemlig at det her it-system er i stand til at få de foreløbige vurderinger, der bliver sendt ud, ind på forskudsopgørelsen og årsopgørelsen. Og det vil sige, at det, vi politisk set beslutter, kan understøttes i systemerne, og det er helt afgørende for, at det her bliver til virkelighed, og at de nye beskatninger kan træde i kraft i 2024.

Så er det jo fuldstændig rigtigt, at der her er nogle mellemår, fordi man udskyder ikraftsættelsen fra 2021 til 2024. Og nu har jeg måske været lidt flabet, men jeg håber også, at det bliver taget sådan ned, lige at pointere, hvad SF stemte for, fordi jeg egentlig var lidt overrasket over, at SF ender med den konklusion, at man nu skal stemme imod. For da vi her i december hastebehandler et lovforslag, stemmer SF for, og da vi i marts i år behandler det seneste lovforslag på det her område, stemmer SF også for, og som jeg sagde, stemte SF tilbage i 2017 også for, og derfor er jeg egentlig lidt overrasket, og SF skal jo svare på hvorfor. Men jeg vil gerne prøve at svare på nogle af de spørgsmål, som hr. Sigurd Agersnap også rejser i sit indlæg, altså om det her skaber tryghed, og hvad der er med de midlertidige vurderinger i 2024 og 2025, og jeg vil prøve at adressere dem lidt her i mit indlæg. Det skal jo, når vi er færdige med det her system, så gerne naturligt være sådan, at man får en vurdering, at man retter i den, at man kan klage over den, og at den ligger til grund for ens beskatning.

Er det nyt, at man får en foreløbig vurdering? Nej, sådan har det faktisk altid været. Man har altid fået en foreløbig vurdering, som så i virkeligheden blev efterfulgt af en endelig vurdering. Og hvad så med de her mellemår i 2024 og 2025? Ja, vi er faktisk i gang med nogle år, hvor man nu får nogle vurderinger fra 2020 ud, som jo er det, der danner grundlag for, at man kan få penge tilbage, og for alle dem, der har betalt for meget i boligskat i årene mellem 2011 og 2020, er det 13,5 mia. kr. Men der er nogle mellemår, altså 2021, 2022 og 2023, hvor man bliver beskattet, og hvor noget af det jo er en efterregulering af det beskatningsgrundlag, der har været baseret på den 2020-vurdering.

Så det er en svær øvelse. Det anerkender jeg fuldt ud, og det er også klart, at der, når vi nu sender de her foreløbige vurderinger ud, så arbejdes på, at det er så tæt på som muligt, og man arbejder på kvaliteten, og man tester og alt muligt andet. For når man i 2025 så får sin endelige vurdering, skal den jo meget gerne være så tæt på den 2022-vurdering, man har fået, som muligt.

Kl. 18:41

Hvis man nu vil stoppe det, hvor er vi så? Ja, så er vi der, hvor der kommer nogle 2020-vurderinger ud, men hvor der ikke er et beskatningsgrundlag for 2024 og 2025. Så vi kommer jo ikke uden om, at vi skal have en eller anden stillingtagen til, hvad det er, vi vil beskatte folk på baggrund af. Hidtil har der jo ikke været nogen vurderinger mellem 2011 og 2020, og det er jo den problemstilling, vi har været i, og ud fra et fordelingspolitisk synspunkt mener jeg jo altså det er mere retfærdigt, at vi i fremtiden får nogle ejendomsskatter, som afspejler de reelle værdier, der er på de ejendomme. Det har vi jo ikke haft historisk set, og det skattestop, der blev indført tilbage i starten af 00'erne, har jo også bidraget til, at vi har haft nogle ejendomsvurderinger, som ikke har afspejlet de reelle værdier. Det får vi jo fremadrettet, netop fordi vurderingerne bl.a. vil følge de handelspriser, der er, og afspejle de værdistigninger, der er i markedet, men også værdifaldene, og det vil jo lidt populært sagt sige, at vi får en løbende avancebeskatning. Det mener jeg jo faktisk er et mere retfærdigt system, hvor vi beskatter de reelle værdier.

Så bliver der spurgt til servitutterne – jeg tror også, DR har lavet en historie om det i dag – og hvorfor det her system ikke kan indrette servitutterne, og at det jo er for dårligt. Ja, hvis det i den perfekte verden var sådan, at alle servitutter i det her land var digitaliserede og vi kunne føre dem ind i det nye system, så ville det give rigtig god mening. Vi har to store datakilder, der skal ind i det her system. Vi har BBR-oplysningerne, som borgerne, som boligejerne, har ansvaret for at gå ind og rette, og som kommunerne skal rette til, og de skal føres ind, og man er i gang med at lave det system og forbedre det, og det er et digitalt. Vi har også en digitalisering af plandata og lokaldata, der skal føres ind i det nye ejendomsvurderingssystem. Men for mange servitutters vedkommende – og der er rigtig, rigtig mange af dem – er der nogle gamle dokumenter, som ikke er digitale.

Så har det i de gamle ejendomsvurderingssystemer været sådan, at man har taget højde for nogle af de servitutter, fordi der i forbindelse med klager og i andre sammenhænge har været oplyst nogle servitutter. Og der er spørgsmålet: Hvorfor overfører vi dem ikke bare til det nye system? Fordi vi bygger et helt nyt system, som bygger på, at det er digitalt, og at vi kan hente det digitalt ind i det system. Havde det været i den perfekte verden, havde alle de servitutter været digitale og været bygget ind i systemet. Der tror jeg, man tilbage i tiden klogelig har truffet en beslutning og har sagt, at det er et enormt system, vi skal bygge, og at vi ikke får det allerallerbedste, men at vi får noget, der er meget bedre end det, der har været, og hvis det er sådan, at man i fremtiden kan digitalisere alle de servitutter og få dem ført ind i det system, så er det fint for mig, og det vil jeg synes giver rigtig god mening.

Men nu er jeg måske også farvet af, at jeg selv har været ansat i skatteforvaltningen i 3 år, så jeg ved godt, hvad det er for en belastning, man sidder og arbejder med, fordi skatteforvaltningen dybest set er en stor it-virksomhed, og det, man er i gang med at bygge, er et gigantisk projekt. Vi er nået rigtig langt, det bliver fulgt tæt, og vi får et system, som er markant bedre end det gamle, både, som jeg redegjorde for, i forhold til de vurderinger, der kommer, og i forhold til at få en mere fair beskatning, men også som borgere og som boligejere, fordi vi får en større indsigt i, hvad det er for et datagrundlag, der ligger til grund, og der bliver en bedre vurdering af de boliger, end der har været hidtil.

Det er et forsøg på at svare på nogle af de spørgsmål, der også er blevet rejst her fra SF's side, og lad mig så selvfølgelig runde af med at takke for bemærkningerne. Jeg er klar til at svare på spørgsmål både nu og i den lovbehandling, der kommer. Jeg ved godt, at man, hvis man sidder og følger med her – det er ikke sikkert, at der er så mange, der gør det her kl. 18.45, hvis man er i gang med at spise derhjemme, men det kan være, at der er nogle, der bagefter ser det på nettet – tænker, at det da godt nok er en mundfuld, og hvordan vi dog fra Folketingets, fra regeringens og fra alle mulige andres side kan finde på at lave sådan et system, som kan være så svært og komplekst, og om det i virkeligheden ikke kunne være bedre, hvis man bare kunne regne det hele ud på bagsiden af en konvolut. Men jeg tror også godt, vi alle sammen ved, hvad der er nødvendigt i forhold til det at skulle lave en vurdering af vores boliger, medmindre man vil gå helt tilbage til, at der går nogle folk rundt og vurderer. Men var det dog bedre dengang, hvor man havde en vurderingsmand, som jo kendte lusene på gangen og kunne gå rundt og vurdere boligerne? Eller var det gamle ejendomsvurderingssystem ikke bedre og mere retfærdigt?

Nej, det var det ikke. Der var dengang en gigantisk kritik fra Rigsrevisionen, der gjorde, at man holdt op med at lave de her vurderinger, og der var også problemer, klager, tilfældighed og alt muligt andet. Det nye system, vi kommer til at lave, skal jo gerne gøre, at det bliver mere gennemskueligt, nemmere at få adgang til det, sikre en større transparens og sikre nogle boligskatter, der følger med de reelle udviklinger, der er på markedet. Det er svært, det er komplekst, det bliver bøvlet, der bliver nogle bump på vejen, og vi kommer til at holde et åbent sind i forhold til at tage imod den kritik, der kommer, og hvis der bliver et behov for justeringer, er vi klar til det. Men vi har nået en rigtig vigtig milepæl i at få det her til at blive til virkelighed, og det gør vi også med det her lovforslag, og jeg glæder mig til debatten.

Kl. 18:46

Tredje næstformand (Karsten Hønge):

Den første korte bemærkning er til hr. Sigurd Agersnap, SF.

Kl. 18:46

Sigurd Agersnap (SF):

Tak for det. Nu følte ministeren jo et vist behov for at snakke lidt om, hvad SF's stemmeafgivning har været gennem tiden. Og det tænkte jeg også at jeg også hellere lige må svare en lille smule på. Det er jo rigtigt, at der blev indgået et forlig i 2016. Det var SF ikke med i af de årsager, jeg også nævnte på talerstolen. Vi mente, det var gennemsyret af skattelettelser og af en mellemperiode med videreførelse af skattestoppet.

Så har man jo revideret det forlig ad en række omgange, bl.a. i 2017. Da stemte vi for det, da mente vi, at det var nogle fornuftige vurderinger man lavede, og nogle ændringer, man lagde til det oprindelige forlig, og en fornuftig implementering af elementerne i det. Og det var det samme i december i år. Vi kan sagtens se fornuften i at fremrykke nogle omkategoriseringer af ejendomme. Det var der jo rigtig mange der bad om ude i landet, også i erhvervsorganisationerne. Det er der fornuft i.

Men det, som vi jo grundlæggende synes bliver ufornuftigt her, er det, at man går ind og laver foreløbige vurderinger, og at man gør det sådan, at borgerne har en særlig retstilstand i den periode med foreløbige vurderinger. Så vil ministeren ikke bare give mig ret i, at selv om man også tidligere har haft foreløbig vurderinger, så er det, at vi går ind og beslutter, at der er en foreløbig vurdering i 2024 og 2025 og man først kan få den rettet og klage over den efter 2026, noget nyt?

Kl. 18:48

Tredje næstformand (Karsten Hønge):

Ministeren.

Kl. 18:48

Skatteministeren (Jeppe Bruus):

Nej. Det lovforslag, som SF stemmer for i december, handler jo dybest set om at forlænge 2020-vurderingen til 2023. Så det, at vi har en midlertidighed i det, er ikke nyt, heller ikke i forhold til noget af det, jeg selv tidligere har stemt for. Jeg har ikke noget problem med, at vi kan være uenige og stemme imod, så det skal ikke lyde værre, end det er. Og når jeg tillod mig at nævne de gange, SF havde stemt for, var det faktisk for at prøve at gå ind i en politisk debat om, hvad det er, der lige præcis på det her tidspunkt gør, at man så vælger at springe fra. For det synes jeg er lidt overraskende.

Jeg med er på, at man kan være uenig i skattesatserne, og hvis Nirvana på et tidspunkt skulle åbne sig og SF kan samle 90 mandater, er det jo ikke sådan, at man ikke kan lave om i de skattesatser i det nye system. Så det er jo en helt fair politisk diskussion om, hvor niveauerne er. Men det, der undrer mig lidt, er, at hvis der skulle være en linje i det, synes jeg faktisk, vi er gået ned ad den linje sammen i forhold til også at prøve at forsimple det. Det var sådan set det, vi gjorde, da vi lavede hasteloven i december, og det var det, vi gjorde, da vi lavede lovforslaget i marts, nemlig at forsøge at gøre en svær rejse lidt mere simpel, men anerkende, at den stadig væk er svær.

Kl. 18:49

Tredje næstformand (Karsten Hønge):

Hr. Sigurd Agersnap.

Kl. 18:49

Sigurd Agersnap (SF):

Jeg har jo fuld forståelse for, at det er en svær rejse, men det, der grundlæggende er anderledes, er jo det her med lanceringen af et nyt system. Altså, det her bliver folks første møde med et nyt system, hvor de har midlertidige vurderinger i 2 år. Man har jo vidst efter 2013, at vi havde en meget problematisk situation og vi derfor var nødt til at forlænge vurderingerne, indtil vi havde et system. Og det her bliver jo så folks første med det nye system.

Er ministeren ikke bekymret for, at det første møde med det her system grundlæggende skaber mistillid til hele den nye struktur og de nye vurderinger, man sætter op?

Kl. 18:49

Tredje næstformand (Karsten Hønge):

Ministeren.

Kl. 18:49

Skatteministeren (Jeppe Bruus):

Jeg tror, at når vi sender ca. 1,7 millioner vurderinger ud til september, så er det en voldsomt stor øvelse. Det er også derfor, at vi gør det med helt åben pande. Jeg forsøger hver eneste gang at sige, hvad der er på vej, bl.a. til forligskredsen, og det er faktisk også derfor, at jeg gør en øvelse ud af at tage alt det, vi præsenterer i forligskredsen, og præsentere det for hele Folketinget. Jeg er endda så lemfældig, at jeg også præsenterer det for medierne, og en del af de mediehistorier, der kører, skyldes jo, at vi har lukket medierne ind og sagt: Her er, hvad der er; her er, hvad der er af risici; her er, hvad der kommer af kritikpunkter.

For det er vigtigt for mig, at det er transparent, gennemsigtigt, og noget, man kan have tillid til, og at vi også er ærlige om det, når der er behov for at justere på det. Det er også derfor, at jeg var glad for i går at se, at vi i forligskredsen handler rimelig hurtigt på den kritik, der er, og finder ud af, om der er noget, vi kan gøre for at justere det, og så gør det.

Kl. 18:50

Tredje næstformand (Karsten Hønge):

Den næste korte bemærkning er til hr. Jan E. Jørgensen, Venstre.

Kl. 18:50

Jan E. Jørgensen (V):

Nu udtrykte ministeren jo forundring over, at SF har skiftet mening og nu siger, at de vil stemme imod det. Hvordan har ministeren det med, at Jacob Mark fra SF lige nu på sociale medier bryster sig af, at det åbenbart er SF, som har sikret, at folk, der bor i de her små landbrugsejendomme, som skulle omkategoriseres, nu bliver reddet af det nye forslag, der ligger om at lave en ny kategori for naturgrunde, når SF så ikke er med i selve loven, altså at man vil bakke op om et ændringsforslag til et lovforslag, man stemmer imod? Altså, i mit hoved virker det lidt besynderligt.

Kl. 18:51

Tredje næstformand (Karsten Hønge):

Ministeren.

Kl. 18:51

Skatteministeren (Jeppe Bruus):

Det er jeg enig i. Jeg kan da bekræfte, at det har hr. Jacob Mark ikke haft nogen som helst indflydelse på, fordi hr. Jacob Mark og SF ikke har siddet i forligskredsen. Men jeg har da drøftet det med Folketinget, og jeg har faktisk haft gode drøftelser, også med hr. Sigurd Agersnap, omkring den her problemstilling og det ønske, der har været fra mange partier og mange borgere udeomkring i landet, i forhold til om den her kategorisering rammer rigtigt. Og derfor vil jeg også bare kvittere over for forligskredsen. Jeg kender jo ikke den der opdatering, men det virker underligt.

Kl. 18:52

Tredje næstformand (Karsten Hønge):

Der er ikke flere korte bemærkninger, så tak til skatteministeren.

Da der ikke er flere, som har bedt om ordet, er forhandlingerne sluttet.

Jeg foreslår, at lovforslagene henvises til Skatteudvalget. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

18) 1. behandling af beslutningsforslag nr. B 104:

Forslag til folketingsbeslutning om et øget kørselsfradrag i yderkommuner og på visse øer.

Af Susie Jessen (DD) m.fl.

(Fremsættelse 17.03.2023).

Kl. 18:52

Tredje næstformand (Karsten Hønge):

Ordfører for forslagsstillerne fru Susie Jessen vil indlede med at begrunde forslaget.

Kl. 18:52

Begrundelse

(Ordfører for forslagsstillerne)

Susie Jessen (DD):

Tak. Da Danmarksdemokraterne blev stiftet i sommeren sidste år, var der ét ret klart og gennemgående budskab fra min formand, fru Inger Støjberg, nemlig at forbindelseslinjerne mellem by og land er ved at blive kappet over, at der er for lidt fokus på de udfordringer, som folk på landet møder i hverdagen. Den problemstilling vil vi gerne følge til dørs.

I Danmarksdemokraterne publicerede vi for kort tid siden vores udspil til en finanslov. Her var der et enormt fokus på, hvordan vi retter op på skævvridningen imellem land og by, og hvordan vi også i fremtiden sikrer, at Danmark ikke bliver til et land, hvor flere og flere bosætter sig i byerne, og flere og flere flytter væk fra landet. Det kræver mod til at sige, at der er nogle greb, vi skal tage her på Christiansborg, for at vi kan skubbe udviklingen i den rigtige retning.

Forslaget, vi kommer med i dag, er starten på en lang række tiltag, som vi i Danmarksdemokraterne kommer til at tage for at sikre os, at vi får et land i en bedre balance; hvor det bliver mere attraktivt at bosætte sig i f.eks. Vordingborg og pendle på arbejde; men også hvor det bliver nemmere at være en virksomhed og tiltrække borgere bosat i byerne til arbejdspladsen. Måske vælger de så på sigt at flytte dertil.

At hæve kørselsfradraget med 50 pct. for personer med bopæl i yderkommuner kan være en hårdt tiltrængt håndsrækning til kommuner og øer, der har udfordringer, som man ikke har herinde i København. Forslaget er fuldt finansieret med penge fra kulturen, som i forvejen høster – hold nu fast – 12 mia. kr. om året fra Kulturministeriets budget.

Jeg glæder mig meget til den her debat på trods af det sene tidspunkt og også til at høre, hvordan vi i fremtiden kan sikre et Danmark i en bedre balance. Tak.

Kl. 18:54

Tredje næstformand (Karsten Hønge):

Tak til fru Susie Jessen, Danmarksdemokraterne. Forhandlingen er åbnet, og den første, der får ordet, er skatteministeren.

Kl. 18:54

Forhandling

Skatteministeren (Jeppe Bruus):

Tak for det. I dag behandler vi jo altså, som det lige er præsenteret, et beslutningsforslag fra Danmarksdemokraterne om at hæve befordringsfradraget med 50 pct. for personer med bopæl i yderkommuner eller på visse øer. Forslaget skal samtidig udvide ordningen til at omfatte personer med arbejdsplads i yderkommuner, som ikke har fast bopæl i en yderkommune. Forslaget skal træde i kraft den 1. januar 2024. Med forslaget, som jo lige er præsenteret – jeg er med på, at det er en gentagelse her – ønsker Danmarksdemokraterne at gøre det mere attraktivt at bo, arbejde og drive virksomhed uden for de store byer i Danmark.

Som det er i dag, følger det af ligningsloven, at fradrag for kørsel for skattepligtige borgere, der har bopæl i en af de 25 yderkommuner eller på en af de ti småøer, bliver beregnet efter skatterådets satser for de første 120 km, uanset hvor mange kilometer de har til og fra arbejde dagligt. Pendlere, som bor alle andre steder end i de berørte yderkommuner og småøer, får kun halvt så stort et fradrag for kørsel mellem hjem og arbejdsplads, der overstiger 120 km om dagen. Skattepligtige borgere, der har bopæl i en af de 25 yderkommuner eller på en af de ti småøer, har altså allerede i dag et befordringsfradrag, der er dobbelt så højt som det befordringsfradrag, andre pendlere har.

Der er stor forskel på at leve i de store byer og i yderkommunerne, og der er fordele og ulemper ved begge dele, også økonomisk. Hvis man bor i byen, har man f.eks. mange tilbud lige ved hånden i form af indkøbsmuligheder, offentlig transport, kulturtilbud og restauranter. Til gengæld må man så døje med luft-, lyd- og lysforurening, trængsel og højere boligpriser. Hvis man bor på landet, har man på den anden side højt til himlen, naturen lige uden for døren, et nært lokalsamfund, og man kan nogle steder få en patriciervilla for det samme, som en treværelses på Vesterbro koster. Til gengæld er der så større afstande, længere mellem butikker og kulturtilbud, og der er færre muligheder i forhold til offentlig transport.

Regeringen mener, at et sammenhængende Danmark bl.a. skabes ved at bygge broer og skabe sammenhæng de steder, hvor der tales modsætninger op. Det er vigtigt, at der er gode muligheder til stede for at arbejde og bo i hele landet. Derfor er det også positivt, at skattepligtige borgere, der har bopæl i en af de 25 yderkommuner eller på en af de ti småøer, altså allerede i dag har et forhøjet kørselsfradrag.

Jeg kan derudover fremhæve, at regeringen bl.a. vil sikre arbejdspladser i hele landet og understøtte busdækningen for både byer og yderkommuner. På side 41 – og jeg er med på, at der nok ikke er mange, der er nået dertil – i regeringsgrundlaget »Ansvar for Danmark« kan man se hele listen over de ting, som regeringen gerne vil gøre for at sikre et sammenhængende Danmark. I den sammenhæng kan jeg også nævne, at regeringen vil skabe bedre muligheder for at bo godt på landet og for at bygge nye ejerboliger i landdistrikterne.

En lovgivning som den, der lægges op til i beslutningsforslaget, vil derudover og ikke mindst være forbundet med et meget stort mindreprovenu, som der ikke er fundet finansiering til. Forslagsstillerne angiver blot, at forslaget vurderes at medføre et provenutab på 1 mia. kr. årligt, som foreslås finansieret ved besparelser på Kulturministeriets budget, der i 2022 var på 11,9 mia. kr. Regeringen kan på den baggrund ikke støtte beslutningsforslaget.

Kl. 18:58

Tredje næstformand (Karsten Hønge):

Der er en kort bemærkning fra fru Susie Jessen, Danmarksdemokraterne.

Kl. 18:58

Susie Jessen (DD):

Tak, og tak for talen. Jeg vil så også lige henlede opmærksomheden på, at i den finanslov, regeringen er kommet med, har man bl.a. halveret Landsbypuljen, og jeg sidder også stadig og spejder forgæves efter de 5.000 statslige arbejdspladser, som Venstre gerne før valget ville udflytte, men det kan være, det kommer senere.

Men jeg kunne egentlig godt tænke mig lige at høre ministeren, om ikke han er enig i, at udfordringerne stiger, jo længere man kommer væk fra de store byer, og derfor har vi et særligt ansvar for at sikre nogle bedre forudsætninger for dem, der bor i de alleryderste kommuner og de kommuner, som har det allersværest. Jeg kan se det nede ved mig selv, altså hvordan udfordringerne stiger bare fra Køge Kommune til Faxe Kommune, bl.a. i forhold til læger, og hvad det er for nogle sygdomme, som folk har; de stiger altså på en helt bestemt måde. Så jeg kunne godt tænke mig at høre, om ikke ministeren er enig i, at der er nogle områder, som kræver et helt specifikt fokus?

Kl. 18:59

Tredje næstformand (Karsten Hønge):

Ministeren.

Kl. 18:59

Skatteministeren (Jeppe Bruus):

Jeg er enig en til en – fuldstændig. I virkeligheden er det ikke bare et spørgsmål om, hvor langt man så kommer, fra Køge til Faxe osv. Ude i Københavns omegn, hvor jeg bor, på Vestegnen, har man også store udfordringer i forhold til lægemangel. Men det er klart, jeg anerkender fuldt ud, at jo længere ud du kommer i yderområderne, i yderkommunerne, jo vanskeligere bliver det. Offentlig transport er mange steder overhovedet ikke mulig, der er kæmpe udfordringer i forhold til lægemangel, der er udfordringer i forhold til uddannelser, der er udfordringer i forhold til arbejdspladser, og derfor er man nødt til at have en politisk vilje til at prioritere. Hvis vi gerne vil have et land i balance og gerne vil have, at man kan leve et helt, fuldt og godt liv, også selv om man bor på landet og lidt langt ude, kræver det en politisk indsats og en politisk prioritering.

Kl. 19:00

Tredje næstformand (Karsten Hønge):

Spørgeren.

Kl. 19:00

Susie Jessen (DD):

De her 25 kommuner er jo ikke områder, vi i Danmarksdemokraterne har fundet på. Det er områder, som har et specifikt behov for fokus, og det er også derfor, at det er områder, som tidligere er blevet hjulpet, og som vi egentlig mener der er mere behov for at hjælpe endnu mere. Så jeg kunne egentlig bare godt tænke mig at høre fra ministeren, hvad regeringen her den kommende har på tapetet i forhold til at styrke landdistrikterne. Helt ærligt, ser jeg ikke, at der gøres særlig meget.

Kl. 19:00

Tredje næstformand (Karsten Hønge):

Ministeren.

Kl. 19:00

Skatteministeren (Jeppe Bruus):

Vi har jo lige behandlet et lovforslag om nye boligskatter. Der er 10 mia. kr. i skattelettelser, som primært kommer boligejere, der bor i landdistrikterne og i provinsen, til gavn. Så det må man sige er en helt konkret håndsrækning til, at det bliver billigere at bo i sin bolig, hvis man bor i provinsen eller i landdistrikterne. Så det er bare ét sted at starte. Så har jeg nævnt nogle andre af de ting, der fremgår af regeringsgrundlaget.

Kl. 19:00

Tredje næstformand (Karsten Hønge):

Der er ikke flere korte bemærkninger, så vi siger tak til skatteministeren. Så går vi i gang med ordførerrækken, og første ordfører er hr. Kasper Roug, Socialdemokratiet.

Kl. 19:01

(Ordfører)

Kasper Roug (S):

Tak for det, formand. Og tak til forslagsstillerne for at rejse debatten om, hvordan vi skaber en bedre mulighed for at bo, arbejde og drive virksomhed i hele landet. Det er centralt både for Socialdemokratiet og for mig som ordfører. For Socialdemokratiet handler det jo om noget så grundlæggende som muligheder for alle, uanset hvor man bor i landet – for mig, der bor på Lolland, er det selvfølgelig en konkret debat, som optager folk rigtig meget og også mig selv.

Jeg har stor sympati for forslaget. Der er selvfølgelig behov for, at vi løbende kigger på muligheder for at få landet til at hænge bedre sammen, men der er heldigvis også sket noget på området i de seneste år. Lige nu er vi jo i fuld gang med at implementere nogle af tiltagene fra den aftale om regulering af planloven, som skatteministeren også nævnte tidligere. Den blev indgået sidste år af et meget stort flertal i Folketinget, og den indeholder jo så bl.a. muligheden for at skabe udvikling i provinsbyer, i landdistrikter og på mindre øer.

Men vi vil selvfølgelig mere end det – det er klart – og i regeringsgrundlaget er der oplistet en række områder, som skal styrkes, så det bliver attraktivt at bosætte sig uden for de større byer. Med hensyn til velfærd skal vi bl.a. styrke nærheden i forhold til sundhedsvæsenet med en bedre lægedækning, så alle har en læge tæt på. Med hensyn til arbejdspladser vil vi skabe bedre vilkår for at drive virksomhed og skabe arbejdspladser i hele landet. Vi skal snart i gang med at kigge på bl.a. et forsvarsforlig, hvor man jo skal finde penge, over 130 mia. kr., som også vil komme landdistrikterne til gavn, eftersom en stor del af forsvaret jo ligger ude i landdistrikterne. Med hensyn til infrastruktur betyder det selvfølgelig noget, om der er gode veje, og kollektiv trafik betyder selvfølgelig også noget. Der er lavet en stor infrastrukturaftale, som er ved at blive indfaset – bl.a. i mit eget lokalområde er der et område, hvor der er ved at blive udbygget med omfartsveje. En god digital infrastruktur med en god dækning i hele landet er også prioriteret. Og endelig er det selvfølgelig vigtigt, at vi har et stærkt kultur- og foreningsliv i hele landet – museer, der skal fortælle den lokale historie, teatre, scenekunst osv., som kan give gode oplevelser, idrætsforeninger, som skaber forpligtende fællesskaber osv.

Dette beslutningsforslag handler om at øge kørselsfradraget med 50 pct. for borgere, som er bosat i en såkaldt yderkommune og på visse øer. Vi har allerede i dag et højere kørselsfradrag for borgere, som bor i en af de 25 såkaldte yderkommuner og på de mere end 10 småøer. Det støtter vi selvfølgelig op om, men jeg er ikke overbevist om, at den rigtige prioritering er at bruge mange penge på yderligere at øge det pågældende fradrag, og at det er privatøkonomiske overvejelser, der i dag får folk til at fravælge yderkommunerne til fordel for de større byer. Måske vil vi i stedet i højere grad skulle investere i at skabe udvikling der, hvor folk nu engang bor. Jeg tror i højere grad på, at fokus skal ligge på noget af det, som jeg nævnte før om arbejdspladser, velfærdstilbud, kulturtilbud, stærke lokale fællesskaber.

Derfor må jeg indrømme, at jeg er lidt ærgerlig over forslagsstillernes ønske om at finansiere forslaget med at skære ned med 1 mia. kr. på dansk kultur. For netop når vi taler om sammenhængskraft i Danmark og et Danmark i balance, er den danske kultur jo noget af det, som binder os sammen som danskere på tværs af landet. Og kulturen spiller en vigtig rolle i forhold til at skabe lokale fællesskaber i mange landkommuner.

Vi kan altid diskutere fordelingen af de penge, der nu engang ligger på kulturområdet, men jeg er egentlig bekymret over, at så store nedskæringer på dansk kultur godt kan komme til at gå ud over det store danske fællesskab og de mange lokale fællesskaber. Selv om vi er sympatisk indstillet over for det og er enige i intentionen om at skabe bedre muligheder for at bo, arbejde og drive virksomhed i hele landet, er vi ikke overbevist om, at det er den rigtige prioritering og de rigtige balancer. Socialdemokratiet kan derfor heller ikke støtte forslaget. Og jeg skal også hilse og sige, at Radikale Venstre heller ikke kan støtte forslaget.

Kl. 19:05

Anden næstformand (Jeppe Søe):

Så er der en kort bemærkning til fru Susie Jessen fra Danmarksdemokraterne.

Kl. 19:05

Susie Jessen (DD):

Tak til ordføreren for talen. Ordføreren nævner mange ting, som der er ambitioner om, og som vi sådan set også har ambitioner om i Danmarksdemokraterne, bl.a. det her med en forbedret lægedækning, som jeg mener er enormt vigtigt. Jeg mangler lidt, at nogle af de her ting bliver ført ud i livet, altså at der egentlig sker noget, for jeg hører mange ambitioner, men jeg ser ikke så meget konkret handling. Og der er det også bare vigtigt for mig at sige, at med det her forslag er det ikke et enten-eller; det er jo ikke sådan, at nu gør vi det her, og så kan vi ikke også gøre noget andet. Det er jo et både-og, og det synes jeg bare er enormt vigtigt, når vi taler landdistriktspolitik, nemlig at vi siger både-og hele vejen igennem. Så jeg kunne egentlig godt tænke mig at sætte det lidt på spidsen her og spørge, om ordføreren mener, at det vigtigste her er, at Kulturministeriets område har de her 12 mia. kr. om året, eller om det egentlig ikke er vigtigere lige at få nogle af de her penge ført over til landdistrikterne, hvor der er et kæmpestort behov.

Kl. 19:06

Anden næstformand (Jeppe Søe):

Ordføreren.

Kl. 19:06

Kasper Roug (S):

Tak for spørgsmålet. Der er ingen tvivl om, at det altid er et spørgsmål om balancer. Det, vi taler om her, er jo 1 mia. kr., og det er ud af de knap 12 mia. kr., som kulturområdet får i øjeblikket. Så vil jeg da bare lige henlede opmærksomheden på, at på kulturområdet bliver der i øjeblikket brugt ca. 3 mia. kr. på biblioteker, arkiver og museer. Er det der, vi skal tage pengene? Det synes jeg egentlig ikke. Der bliver brugt ½ mia. kr. på det danske mindretal. Det synes jeg egentlig heller ikke at vi skal tage pengene fra. Samtidig bliver der brugt 800 mio. kr. på folkeoplysning. Det synes jeg i virkeligheden heller ikke at man skal tage pengene fra. Så det er et spørgsmål om balancer, og der har vi jo så selvfølgelig nævnt nu, at vi synes, at 1 mia. kr. er rigtig, rigtig mange penge, og at vi mener, at det er en forkert finansiering af forslaget.

Kl. 19:07

Anden næstformand (Jeppe Søe):

Spørgeren.

Kl. 19:07

Susie Jessen (DD):

Jeg tror også, at vi i hvert fald for vores vedkommende mener, at mange af de her midler bliver brugt forkert. Det er jo noget med, at hver eneste gang der bliver brugt 100 kr. på kulturen, så bliver de nogle og 70 kr. brugt herinde i København. Der er jo også, hvad er det, 3,6 mia. kr., som DR får hvert år. Og jeg er fuldstændig enig i, at det her ikke skal være på bekostning af kulturen i landdistrikterne, men det skal være på bekostning af utrolig meget af det fedt, der kan skæres fra, til gavn for andre, der har mere behov for det.

Kl. 19:07

Anden næstformand (Jeppe Søe):

Ordføreren.

Kl. 19:07

Kasper Roug (S):

Jamen det er en legitim politisk holdning at have, at der er en masse fedt på kulturområdet, som man kan skære fra. Det mener jeg ikke nødvendigvis at der er. Jeg mener, at kultur er noget af det, der binder Danmark og os danskere sammen, og som i høj grad også binder land og by sammen. Som jeg også nævnte lige før, synes jeg, at bl.a. det, at man støtter det danske mindretal med ½ mia. kr., er en god dansk egenskab at have, altså at man selvfølgelig kigger på danskere syd for grænsen og støtter det fællesskab, der nu engang er, også dér.

Kl. 19:08

Anden næstformand (Jeppe Søe):

Dermed tak til ordføreren. Næste ordfører er hr. Jan E. Jørgensen fra Venstre.

Kl. 19:08

(Ordfører)

Jan E. Jørgensen (V):

Tak for det, og tak til Danmarksdemokraterne for forslaget. Det er jo et forslag, der blev lanceret i valgkampen, og man må jo give Danmarksdemokraterne, at man taler direkte ind i målgruppen, fordi partiets navn burde jo rettelig være Danmarks, dog ikke Frederiksberg og København-demokraterne, fordi man har en politik, der går ud på at støtte landdistrikterne på bekostning af hovedstaden. Den første del kan vi være enige i, men den sidste del er vi ikke enige i.

Forslaget gik ud på at give et højere, endda et markant højere, kørselsfradrag i en række yderkommuner og så til gengæld fjerne 1 mia. kr. fra kulturmidlerne, og da man så fra fru Inger Støjbergs side skulle konkretisere, hvor pengene skulle tages fra, ja, så var man jo så smart, at man nævnte tre københavnske venstreorienterede kunstnere, nemlig Jytte Abildstrøm og Erik Clausen og Carsten Jensen. Selv om de vist ikke får sådan 1 mia. kr., så hjælper det selvfølgelig et stykke hen ad vejen.

Se, i stedet for sige, hvad jeg selv synes om det, så vil jeg nævne lidt om, hvad Leo fra Sussie og Leo, som desværre ikke er iblandt os mere, mente om forslaget, da han blev interviewet af Jyllands-Posten. Det skal siges, at Leo fra Sussie og Leo aldrig selv har fået kunststøtte. Han har klaret sig på markedsvilkår. Det har han gjort fint, og han boede i øvrigt i den lille by Saltum oppe i Nordvestjylland, som er en del af Jammerbugt Kommune, så han ville få gavn af det her kørselsfradag.

Leo blev spurgt af Jyllands-Posten: Leo, er det en god idé med en livslang ydelse, fordi man har bidraget med noget særligt til dansk kulturliv? Og Leo svarede dengang: Det er søreme svært at svare på. Det får politikerne vel egentlig også, gør de ikke? Og Jyllands-Posten siger: Du tænker på løn, pension og eftervederlag osv.? Ja, jeg tænker mere på, om det er en god idé, at man udpeger kunstnere, der skal have et beløb resten af deres dage. Det må være et klap på skulderen. Det synes jeg egentlig er i orden. Har man gjort noget særligt, er det godt nok, at samfundet kan give tilbage og sige: Det her var faktisk okay.

Nu skal det retfærdigvis siges, at Danmarksdemokraterne pegede ikke kun på de her tre venstreorienterede kunstnere. Danmarksdemokraterne havde også fundet en musiker eller performancekunstner, eller hvad det er – en mand, der optrådte og måske stadig optræder i høje hæle og paryk, og det syntes fru Inger Støjberg var noget underligt noget, og derfor blev Leo også spurgt, om det var okay, at man brugte penge på den slags mystiske projekter. Og Leo svarede: Hvem bestemmer så retningslinjerne for, hvad der er for skævt, og hvad der er lige tilpas skævt? Der er sikkert nogle projekter rundtomkring, hvor jeg vil rykke i mit gode hår, fordi jeg ikke forstår det, men det er altså ikke det samme, som at jeg skal sige: Så skal der ikke være penge til det. Og han blev spurgt: Du bryder dig ikke om, at Inger Støjberg giver smagsdomme over god og dårlig kunst? Nej. Jeg holder ikke med hende i det her tilfælde, men hun skal lov til at sige, hvad hun vil. Vi lever i et frit land. Og det er jeg sådan set enig i.

Venstre kommer ikke til at støtte det her forslag. Vi kommer ikke til at støtte det på grund af finansieringen. Det er det ene. Vi mener sådan set, vi skal bruge mere på kunst og kultur og ikke mindre. Det andet er de her yderkommuner. Jeg er med på, at det er os selv, der i sin tid har lavet det her fradrag, men vi synes sådan set, at fradraget er stort nok, som det er. Betyder det så, at der aldrig kan laves et større befordringsfradrag til folk, der står op om morgenen og passer deres arbejde? Bestemt ikke, men der tror vi altså i Venstre, at vi så i givet fald skal gå mere begavet til værks og ikke bare sige, at det er i de her kommuner, man får et tilskud. Der kan jo sagtens være folk i nabokommunen, som også har langt til arbejde, og som har lige så stort behov for transporttilskud, og det vil i givet fald så være mere interessant at se på.

Så respekt for forslaget! Det gav en forside på nogle aviser rundtomkring. Jeg tror så ikke, det er hele målgruppen, som har labbet det i sig. Den gik i hvert fald ikke rent hjemme hos Sussie og Leo, men det kan da godt være, at der er andre vælgere, der har købt det og syntes, at det var et skægt forslag, men virkelighed bliver det ikke til.

Kl. 19:12

Anden næstformand (Jeppe Søe):

Fru Susie Jessen, Danmarksdemokraterne.

Kl. 19:13

Susie Jessen (DD):

Tak for talen og for gengivelsen af de mange mystiske projekter, der får kunststøtte. Den gik i hvert fald rent ind hos den ene Susie her. Sussi og Leo har godt nok forfulgt mig igennem hele mit liv; det er lige meget, hvor jeg går hen, så ender det altid med Sussi og Leo et eller andet sted.

Men jeg kunne egentlig godt tænke mig at høre, ikke hvad ordførerens reaktion er på Leo, men på Louise, nemlig fru Louise Schack Elholm, som i Jyllands-Posten den 3. september, da Danmarksdemokraterne kom med det her forslag, faktisk sagde:

Vi må se på de konkrete udfordringer med udformningen, og hvad der er de afledte konflikter, men vi er i hvert fald fuldstændig enige i analysen.

Så hvis man må tage udgangspunkt i det – og det er jo landdistriktsministeren i dag – skulle vi så ikke også sætte os ned og prøve at finde ud af, om vi ikke kan finde en løsning på det her, så vi kan få hævet det her kørselsfradrag i de 25 yderkommuner?

Kl. 19:13

Anden næstformand (Jeppe Søe):

Ordføreren.

Kl. 19:13

Jan E. Jørgensen (V):

Jamen, altså, analyse og løsning er to forskellige ting, og vi er enige i, at der er nogle udfordringer ved at bo i visse dele af Danmark i forhold til arbejdspladser – og sådan set også den anden vej rundt: At der er arbejdspladser, der har vanskeligt ved at skaffe den nødvendige arbejdskraft, fordi der ikke bor tilstrækkelig mange inden for gå- og cykelafstand, for nu bare at sige det, som det er. Derfor er transportfradrag jo en god metode til at få folk til at transportere sig længere til arbejde.

Men skal det så kun i givet fald være de her kommuner, eller skulle vi mere objektivt gå ind at se på, hvad det måske er for arbejdspladser, hvor der er en mangel på arbejdskraft. Skulle man give arbejdsgiverne en mulighed for at give et tilskud, som kunne være fradragsberettiget – et eller andet. Altså, jeg tænker højt nu, som man forhåbentlig kan høre, men vi synes i hvert fald ikke, at den her model er den rigtige; men vi vil da ikke afvise, at vi på et eller andet tidspunkt kan drøfte et transportfradrag til folk, der står op om morgenen og passer deres arbejde, og som er nødt til at køre i bil for at kunne gøre det.

Kl. 19:14

Anden næstformand (Jeppe Søe):

Spørgeren.

Kl. 19:15

Susie Jessen (DD):

Det glæder mig, især fordi jeg synes – som jeg også sagde til Socialdemokratiets minister og ordfører på området – at der er rigtig meget snak, men der er ikke så meget handling, når det kommer til initiativer i landdistrikterne.

Nu hører jeg ordføreren sige, at Venstre gerne vil bruge endnu flere penge end de 12 mia. kr., der allerede ligger på kunst- og kulturområdet. Så hvad er egentlig vigtigst? Er det at prioritere penge til kunst og kultur eller til landdistrikterne?

Kl. 19:15

Anden næstformand (Jeppe Søe):

Ordføreren.

Kl. 19:15

Jan E. Jørgensen (V):

Så banalt kan man ikke sætte det op; altså, sådan kunne man diskutere på alle måder. Så kunne jeg også sige: Hvad er vigtigst – at vi får bekæmpet Putin i Ukraine, eller at vi hjælper landdistrikterne? Altså, der skulle gerne være råd til flere ting på én gang. Så jeg kommer ikke til at spille med på den der med, hvad der er vigtigst. Og jeg kan hvert fald sige en ting: At hvis der skulle spares så mange penge på kulturstøtten, ville det nok primært ramme de steder, hvor der ikke er det helt store publikumsunderlag til at lave teaterforestillinger og andet. Så det ville i høj grad ramme landdistrikterne, hvis man kom igennem med så massiv en besparelse på kulturområdet, som Danmarksdemokraterne lægger op til.

Kl. 19:16

Anden næstformand (Jeppe Søe):

Dermed tak til ordføreren. Den næste ordfører er hr. Mohammad Rona fra Moderaterne.

Kl. 19:16

(Ordfører)

Mohammad Rona (M):

Jeg kom vist til at sige før, at det var min sidste tale for i dag – nu er det min sidste tale for i dag.

Tak for ordet. I dag behandler vi et beslutningsforslag, hvor man foreslår at hæve befordringsfradraget med 50 pct. for personer med bopæl i yderkommuner og på visse øer samt at udvide ordningen, så den også gælder for de mennesker, der har arbejdsplads i yderkommuner, men ikke er bosat der. Jeg forstår sådan set godt intentionen og er enig med forslagsstillerne i, at vi skal gøre noget for landdistrikterne eller yderområderne i Danmark. Jeg bor selv i det nordjyske. Okay, nu bor jeg så godt nok i Aalborg, men kører man så 20 km den ene eller den anden vej, kan man jo lige pludselig godt se, at der er lidt forskel. Men som det er lige nu, er man jo allerede delvis berettiget til et højere befordringsfradrag, såfremt man er bosat i en af de 25 kommuner.

Dette forslag er imidlertid yderst økonomisk omkostningsfuldt forstået på den måde, at man vil finansiere det her via Kulturministeriets budget, og i Moderaterne holder vi meget af kultur, så derfor er det jo i hvert fald en af de allerstørste grunde til, at vi absolut ikke vil bakke om det her forslag. Vi tror på et stærkt kulturliv, og det er også en del af regeringsgrundlaget at styrke kulturlivet i hele landet på tværs af områder. Derfor støtter vi ikke op om det.

Kl. 19:17

Anden næstformand (Jeppe Søe):

Fru Susie Jessen, Danmarksdemokraterne.

Kl. 19:17

Susie Jessen (DD):

Tak for ordførertalen. Jeg er også blevet meget opmærksom på, hvor vigtig kulturen er for Moderaterne. Altså, man fik jo også lirket, hvad var det, 280 mio. kr. ind i den her meget skrabede finanslov til kulturen, som lige kom ind. Jeg hører ordføreren sige noget om, at det også er vigtigt at styrke områderne uden for de store byer. Men hvad har Moderaterne sådan egentlig på tapetet i den henseende her i den kommende tid?

Kl. 19:18

Anden næstformand (Jeppe Søe):

Ordføreren.

Kl. 19:18

Mohammad Rona (M):

Nu er jeg ikke kulturordfører, så jeg vil helst ikke stå og, hvad kan man sige, fortælle om en masse forskellige tiltag omkring kultur. Men jeg kan i hvert fald først og fremmest sige i forhold til de lovforslag, vi behandlede lige før, at i landdistrikter og provinser får fire ud af fem boligejere faktisk en skattelettelse med L 113 og L 114, og det er jo faktisk penge lige ud til landdistrikterne. Dét er det.

En anden ting er også, at hvis man kigger i regeringsgrundlaget på side 42, står der, at hvis man gør et boligkøb i landdistrikterne, skal det også være sådan, at man så forbedrer den statsgaranti, der er. Det synes jeg faktisk er nogle ret konkrete ting her på den korte bane.

Kl. 19:19

Anden næstformand (Jeppe Søe):

Spørgeren.

Kl. 19:19

Susie Jessen (DD):

Tak. Ja, landsbypuljen er jo bl.a. også blevet halveret i dette års finanslov, og der er bare rigtig mange løfter, faktisk mest fra Venstres side, som ikke ser ud til at blive realiseret. Men jeg kunne egentlig godt tænke mig lige at høre en ting. Jeg ved godt, at hr. Jan E. Jørgensen siger, at man ikke kan stille det op på den måde, men det gjorde regeringen jo sådan set med store bededags-spørgsmålet, altså ved at sige: Hvis vi ikke gør det her, så er der ikke penge til forsvaret. Og der kunne jeg egentlig godt tænke mig at stille det samme spørgsmål: Kan der ikke være noget i det her med, at man tager noget fra et område, der har rigtig mange penge – 12 mia. kr. – og giver det til et område, der mangler penge og har det svært?

Kl. 19:19

Anden næstformand (Jeppe Søe):

Ordføreren.

Kl. 19:19

Mohammad Rona (M):

Jeg har svært ved at vurdere, om 12 mia. kr. er meget til et kulturbudget. Jeg synes bare, det er ærgerligt, at vi tager 1 mia. kr. fra dansk kultur og overfører det til noget, som vi faktisk reelt ikke ved om har en indvirkning. Vi ved jo ikke, om det her vil have nogen indvirkning på noget som helst. Jeg er sådan set enig med hr. Jan E. Jørgensen i, at vi måske skal tænke lidt mere bredt, også i forhold til virksomheder.

Kl. 19:20

Anden næstformand (Jeppe Søe):

Tak til ordføreren. Så er det hr. Sigurd Agersnap fra Socialistisk Folkeparti.

Kl. 19:20

(Ordfører)

Sigurd Agersnap (SF):

Tak for ordet, formand. Jeg er ikke sikker på, jeg kan bidrage med så meget nyt, for mange af argumenterne har allerede været oppe i debatten. Der er jo allerede et forhøjet kørselsfradrag på 25 pct. i yderkommunerne, og det synes vi i SF er fornuftigt, for vi kan godt se behovet for dér, hvor man kører længst, også at have et forhøjet fradrag. Og vi deler også intentionerne i lovforslaget om, at man sikrer balance i hele landet, at man har lige muligheder, uanset om man bor i Vanløse eller i Varde. Det er det grundlæggende princip, vi skal føre politik efter. Og det at sikre lige muligheder betyder jo ikke altid helt ens behandling, for nogle gange kan grundvilkårene være forskellige. Men løsningen for os er ikke at tage 1 mia. kr. fra kulturen og øge kørselsfradraget.

Vi så gerne, at der, hvis mobiliteten i landdistrikterne forbedres, også blev investeret i noget af det, der kommer mange af de unge mennesker til gavn, og det er en forbedring af den kollektive transport og af den transport, cyklisme og andre former for mobilitet, man kan benytte sig af, før man fylder 18 år. Og så synes vi ikke, at man kan tage 1 mia. kr. på kulturbudgettet. Det er, som det også har været nævnt tidligere, ikke et kæmpestort budget i forvejen, og det er procentvis en ret stor indskæring i vores samlede kulturbudget, og det er noget af det, der binder os sammen i Danmark på kryds og tværs, at vi har gode kulturtilbud.

Så derfor kan vi i SF samlet set ikke støtte forslaget. Vi deler som sagt intentionerne i at sikre et Danmark i balance, men vi mener ikke, at det her er en god måde at gøre det på.

Kl. 19:21

Anden næstformand (Jeppe Søe):

Så er det fru Susie Jessen, Danmarksdemokraterne.

Kl. 19:21

Susie Jessen (DD):

Tak for talen. Jeg hæfter mig lige ved det her, ordføreren siger om, at SF gerne vil styrke den kollektive transport. Og lige i forhold til det her beslutningsforslag, som vi kommer med, vil jeg høre, om ordføreren ikke også kan bekræfte, at der desværre er en del områder et Danmark, hvor en bil simpelt hen er en livline, og at det derfor også er vigtigt at gøre noget for bilismen i Danmark, fordi der simpelt hen ikke er andre muligheder mange af de steder, hvor folk bor rigtig langt ude på landet.

Kl. 19:22

Anden næstformand (Jeppe Søe):

Ordføreren.

Kl. 19:22

Sigurd Agersnap (SF):

Jeg tror, at jeg kan bekræfte det første, men ikke det sidste. Det første er, at der er mange steder, hvor den kollektive trafik transport halter gevaldigt i Danmark, og hvor man i dag har behov for en bil. Spørgsmålet er så, om løsningen er, at man giver et fradrag for bilkørsel eller gør biler billigere, eller om det er, at man investerer i bedre kollektive muligheder eller nogle af de andre mobilitetsløsninger, som man også efterhånden kan komme ret langt med. Det er f.eks. el-cyklen, som også giver mobilitet for unge. Det er sådan med kollektiv transport, at det er noget, hvor man ret hurtigt sparer sig fattig. For hvis man først sparer på f.eks. busdrift, er der færre passagerer, der bruger busserne, og dermed bliver det dyrere pr. passager. Så der, hvor vi skal hen, er jo, at vi kommer ind i en positiv spiral omkring vores kollektive transport, så det faktisk også bliver billigere pr. passager, fordi vi får samlet flere op. Men det, som fru Susie Jessen også spørger om, er jo, om det er rigtigt, at der er en særlig udkantsproblematik i forhold til den kollektive transport. Og det er helt rigtigt. Der er dårligere busdækning, og det vil vi meget gerne kigge på.

Kl. 19:23

Anden næstformand (Jeppe Søe):

Spørgeren.

Kl. 19:23

Susie Jessen (DD):

Jeg er fuldstændig enig i, at der er rigtig mange greb, vi kan tage her, for at få skabt et Danmark, der er i lidt bedre balance. Og det handler jo ikke kun om befordringsfradrag. Det handler også om lægedækning, det handler om infrastruktur, bedre forhold for små og mellemstore virksomheder, alle mulige forskellige ting. Så jeg kunne egentlig godt tænke mig at høre, hvad man i SF har på tapetet for at styrke landdistrikterne her i den kommende tid.

Kl. 19:23

Anden næstformand (Jeppe Søe):

Ordføreren.

Kl. 19:23

Sigurd Agersnap (SF):

Vi har jo en landdistriktsordfører, og jeg er stand-in i dag, og vi har en ret omfattende politik. Noget af det, jeg måske bare kunne nævne, og som også lapper ind over mit boligordførerskab, er f.eks. en nedrivningspulje eller en særlig statsgaranti i forhold til lån i udkantsområderne. Et af de problemer, vi ser, er, at man har nogle steder med mange tomme boliger, som ikke bliver revet ned, men også at folk har ret svært ved at få lån til deres boliger. Og der har vi i SF et ret konkret forslag om, at man går ind og sikre, at man kan få lån fra statens side, også til en bolig.

Kl. 19:24

Anden næstformand (Jeppe Søe):

Tak til ordføreren. Og så er det Jens Meilvang fra Liberal Alliance.

Kl. 19:24

(Ordfører)

Jens Meilvang (LA):

Mange tak, formand. Jeg vil sige, at i Liberal Alliance arbejder vi jo sådan målrettet på, at det skal være billigere at være dansker. Jeg har specielt fokus på landdistrikter og på bilister. Vi arbejder målrettet på, at der skal være en lavere registreringsafgift på biler, vi vil gerne liberalisere planloven yderligere, så der kan skabes yderligere udviklingsmuligheder og en bedre infrastruktur ude i landdistrikterne. Men man er altså nødt til at se på alle de forskellige håndtag for, hvordan vi kan udvikle landdistrikterne i en sammenhæng. Der er f.eks. lige igangsat en forsøgsordning omkring roadpricing, som jeg egentlig kan forstå der er et bredt flertal i Folketinget der bakker op om. Hvis det bliver implementeret engang, når nu forsøget er slut, vil det jo alt andet lige gøre det langt billigere at være bilist ude i landdistrikterne, og vi vil sådan set gerne lige prøve at afvente den her forsøgsordning, inden vi binder os op på andre tiltag. Derfor stemmer vi nej til jeres forslag i dag, men vi er sådan set ikke afvisende over for det, og vi er heller ikke afvisende over for at kunne støtte det i fremtiden.

Kl. 19:25

Anden næstformand (Jeppe Søe):

Tak til ordføreren. Den næste ordfører er hr. Niels Flemming Hansen fra Konservative Folkeparti.

Kl. 19:25

(Ordfører)

Niels Flemming Hansen (KF):

Mange tak for det, formand. Meget er sagt på nuværende tidspunkt, så jeg har sat ualmindelig mange streger i min tale her for at spare forsamlingen, på dette tidspunkt, for en meget, meget lang tale.

Tak til Danmarksdemokraterne for det her sympatiske forslag, som de mener vil fremme lysten til at bo eller arbejde i en af de 25 yderkommuner og 10 småøer. Vi synes ligesom alle andre herinde, fristes jeg til at sige, at vi skal gøre meget for landdistrikterne, og det mener vi sådan set også at stort set alle partierne i vores udmærkede udvalg bidrager til. Vi har været ude og se på udvikling af vind- og solenergi, som har udløst lokale gevinster til de landdistrikter, der lægger jord til. Vi har set på nye teknologier, som skal omsættes til arbejdspladser og vækst. Vi har set, at man har investeret i prøvehuse, vi har lavet trafikale puljer til at skabe bedre sammenhæng mellem land og by, netop for at det skal være lettere at komme til og fra sit arbejde. VLAK-regeringen nedsatte sågar et udvalg for levedygtige landsbyer, hvor fokus var på, hvad der skal til for, at en landsby er levedygtig. Hvordan kan en landsby give attraktive bosteder? Hvordan kan fysisk planlægning understøtte udviklingen af levedygtige landsbyer som attraktive bosteder? Hvordan kan landsbyer dele offentlige og private servicefunktioner osv. osv.? Og jeg synes egentlig sådan over en bred kam, at vi gør en del herinde. Jeg tænker, at forslagsstillerne og undertegnede kan blive enige om rigtig mange yderligere tiltag. Men et øget kørselsfradrag til et område, hvor der i forvejen er et øget kørselsfradrag, og som ovenikøbet skal finansieres af kulturlivet, må jeg sige giver et pænt nej tak herfra.

Kl. 19:27

Anden næstformand (Jeppe Søe):

Tak til ordføreren. Den næste ordfører er fru Jette Gottlieb, Enhedslisten.

Kl. 19:27

(Ordfører)

Jette Gottlieb (EL):

Også Enhedslisten er sådan set enig i Danmarksdemokraternes ædle motiver – en bedre balance i landet – men jeg synes, at forslaget her svarer lidt til at behandle kræft med astmamedicin. Jeg er af den opfattelse, at noget af det vigtigste i forhold til at sikre den balance, der angiveligt ønskes med forslaget, og som vi også ønsker, er at sikre, at vi styrker den kollektive trafik.

Det er især vigtigt for at sikre mobiliteten for alle befolkningsgrupper. Det er f.eks. vigtigt, for at børnene kan komme i skole; det kan ikke være meningen, at forældrene skal afsætte mange timer til at køre deres børn i skole, som jo er forudsætningen, hvis den eneste betjening er bilbetjening. Og det gælder jo, at langtfra alle har adgang til en bil, enten fordi de er under 18 år eller af en anden grund.

Så det vil være langt bedre at bruge de sparsomme midler til at sikre en stabil, bæredygtig, hyppig og billig kollektiv transport i yderområderne, og det går vi meget ind for. Og så kan vi i øvrigt ikke fordrage finansieringen, der er foreslået i forslaget.

Kl. 19:28

Anden næstformand (Jeppe Søe):

Så er det fru Susie Jessen, Danmarksdemokraterne.

Kl. 19:28

Susie Jessen (DD):

Tak for talen og for de klare linjer. Det er jeg glad for – ikke for, at I ikke støtter, men for det lille grin.

Ordføreren snakker om at sikre den kollektive trafik og styrke den. Jeg vil høre, om ordføreren ikke er enig i, at det her er et både-og, og at der rent faktisk er områder i vores land, hvor det simpelt hen bare ikke er nok, men at man også er nødt til at kigge på bilismen. Altså, der er jo børn, der skal hentes, der er børn, der skal køres til sport – der er alle mulige forskellige ting i en families hverdag, der skal gå op, hvor det bare ikke er realistisk kun at gå den kollektive trafiks vej, men hvor man også er nødt til at gøre nogle ting for at sikre, at vejene og den øvrige infrastruktur fungerer ordentligt.

Kl. 19:29

Anden næstformand (Jeppe Søe):

Ordføreren.

Kl. 19:29

Jette Gottlieb (EL):

Jo, men det er også lidt en mangel på fantasi, at det har udviklet sig sådan. Altså, kombinationen af kollektiv transport og cykel, også for børn, er en rigtig god løsning, hvis der er ordentlige cykelstier, så det er trygt at gøre det, hvis den kollektive transport, f.eks. en rutebil, har mulighed for at have cykler med osv. osv. Så der er rigtig mange ting, der skal tænkes anderledes, for at det rent faktisk fungerer. Der er også muligheder for flexbusser og den slags ting, og det er der jo eksperimenter med rundtomkring.

Så det er vanetænkning, når man tror, at det enten handler om, at der kører en bus hver fjerde time, eller at man har sin egen dyt og sit eget rat.

Kl. 19:30

Anden næstformand (Jeppe Søe):

Spørgeren? Nej. Dermed tak til ordføreren. Jeg ser ikke flere ordførere, og dermed er det ordføreren for forslagsstillerne, fru Susie Jessen fra Danmarksdemokraterne. Værsgo.

Kl. 19:30

(Ordfører for forslagsstillerne)

Susie Jessen (DD):

Tak for de gode taler i dag. Vi er kommet sådan nogenlunde godt omkring forslaget i dag, synes jeg, også på trods af tidspunktet vi drøfter det på – sent om aftenen dagen inden store bededag. Jeg ved, at der er en del ordførere til stede i salen i dag, der som jeg selv har en ambition om at skabe et Danmark, der ikke knækker mere over, end tilfældet er i forvejen.

Jeg er halvt englænder, og jeg har boet en del af min barndom i England. Jeg taler engelsk med min mor, og jeg har en forkærlighed for det der indbagte kød og baked beans og mærkeligt syltet tilbehør. Og der er bare en del forskelle på Danmark og England, også når man taler om, hvordan det er at bo på landet. Der er et udtryk, der går igen, når jeg taler med familie og venner i England. Det er udtrykket det gode liv på landet, the good life in the country, mens vi i Danmark har en grim tendens til at bruge ord som Udkantsdanmark, eller hvis det går helt galt: den rådne banan. Faktisk hørte jeg en nede ved Storkespringvandet lige i dag, da jeg stod og delte hveder ud, som omtalte yderområderne som den rådne banan. Så bliver man lidt træt. Når man taler om visse områder af Danmark, taler man bare ikke altid pænt. Og jeg tror, man har en anden opfattelse af livet på landet og dem, der bor der, mange steder i England, end man har i Danmark.

Så som landdistriktsordfører gør jeg mit bedste for at prøve at tale positivt om det at bo og leve på landet. Jeg prøver at tale tingene op og tale om, hvor fantastisk der også kan være på landet med trygheden og roen og omgivelserne. Men vi skal bare også kunne tale om de udfordringer, der følger med; hvordan vi sikrer et Danmark i bedre balance; og hvordan vi løser de problemer, som vi oplever ude på landet. Der er nemlig store udfordringer, der skal løses. Der er blevet længere til hospitalerne. Der er dårligere lægedækning. Skoler er lukket i landsbyerne. Dagligvarebutikker er ikke en selvfølge i mange byer. Man må ud at køre for at komme ud at handle, og der kræver det bare en bil. Det er en livline for mange mennesker.

Danmarks Statistiks beregninger fortæller en træls historie. Mens befolkningstallet i byområder eller tæt på de største byer er vokset med 1 pct. årligt siden 2010, har landdistrikter længere væk fra de største byer oplevet et fald på næsten 6 pct. i samme periode. Tendensen er klar. Der er fødselsoverskud i byerne og fødselsunderskud på landet. De ressourcestærke vælger byerne, og de ressourcesvage bliver tit eksporteret ud på landet. Og hvis vi skal vende denne udvikling, kræver det et langt og sejt træk. Vi skal gøre flere ting på en gang.

Danmarksdemokraterne publicerede her for nylig – som jeg sagde i min indledning – vores udspil til en finanslov, hvor vi netop havde et stort fokus på en masse tiltag, der samlet set skal sikre, at Danmark ikke knækker mere over. Vi har foreslået at udflytte op mod 10.000 statslige arbejdspladser, vi har foreslået at gennemføre den af regeringen annullerede udflytning af velfærdsuddannelser, vi har foreslået en rekrutteringspulje til læger i landdistrikterne, og vi har foreslået at forhøje bredbåndspuljen med 50 pct. – bare for at nævne nogle af vores tiltag i vores finanslovsudspil. Og nej, det forslag, vi kommer med i dag, kan selvfølgelig ikke stå alene. Vi har nemlig på Christiansborg et særligt ansvar for at sikre, at udviklingen ikke fortsætter i den forkerte retning, og det kræver et vedvarende og intenst fokus.

Med det forslag, som vi i Danmarksdemokraterne lægger på bordet i dag, vil en person bosat f.eks. i Skive eller på Lolland, der kører 100 km om dagen 222 arbejdsdage om året, få en årlig skattelettelse på 4.600 kr. Det er noget, der vil kunne mærkes. Og jeg tror på, at det samlet set vil gavne de områder, der måske mærker de allerstørste udfordringer i forhold til det Danmark, der knækker mere og mere over. Samtidig er det for os med det her forslag også vigtigt, at det bliver nemmere for virksomheder i landdistrikterne at kunne tiltrække arbejdskraft, så en person, der f.eks. bor i Aarhus, skal kunne få en fordel af at pendle til en arbejdsplads i f.eks. Vesthimmerland.

Finansieringen til vores forslag er jo også blevet nævnt af og til i dag. Det er vigtigt for os som et ansvarligt parti at lægge en realistisk finansiering på bordet, hver eneste gang vi foreslår noget, der koster penge. Det er vigtigt for os at sige. Kulturministeriets budget ligger i øjeblikket på omkring 12 mia. kr. om året – 12 mia. kr.! På en dag som i dag kan man måske lige i al stilfærdighed påpege, at det er fire store bededage. I Danmarksdemokraterne mener vi rent faktisk, at kultur er vigtigt, men budgettet er for højt. Nogle få får for meget. Og så er der i øvrigt en skævvridning mellem land og by. Det er en helt anden snak. Men der er bare fedt, vi kan skære af her.

For Danmarksdemokraterne er det vigtigt, at forbindelseslinjerne mellem land og by genoprettes, at vi fra politisk side gør en indsats for at forhindre affolkning, lukkede landsbyskoler, dårlig infrastruktur og dårlig adgang til en praktiserende læge. Det her forslag løser ikke det hele, men det løser en del for nogle. Det ærgrer mig meget, at et flertal her i Folketinget, og måske især Venstre, ikke bakker op om vores forslag, ikke mindst fordi jeg ved, at der er folk i Venstre, som rent faktisk mener, at landdistrikterne skal være en prioritet, og at Danmark ikke skal skævvrides i en forkert retning. Det kræver en fælles indsats, også fra regeringen, som jeg ikke mener prioriterer den her udfordring højt nok. Alligevel, på trods af alt det her, vil jeg da sige tak for debatten, og tak for ordet.

Kl. 19:36

Anden næstformand (Jeppe Søe):

Tak til ordføreren.

Der er ikke flere, der har bedt om ordet. Derfor er forhandlingen sluttet.

Jeg foreslår, at forslaget henvises til Udvalget for Landdistrikter og Øer. Hvis ingen gør indsigelse, betragter jeg dette som vedtaget.

Det er vedtaget.

Det sidste punkt på dagsordenen er:

19) 1. behandling af beslutningsforslag nr. B 76:

Forslag til folketingsbeslutning om grøn valgmulighed i alle offentlige køkkener.

Af Franciska Rosenkilde (ALT) m.fl.

(Fremsættelse 15.03.2023).

Kl. 19:36

Forhandling

Anden næstformand (Jeppe Søe):

Ordføreren for forslagsstillerne ønsker at give en begrundelse for forslaget. Værsgo til ordføreren.

Kl. 19:37

Begrundelse

(Ordfører for forslagsstillerne)

Franciska Rosenkilde (ALT):

Tak, formand. Jeg oplever en stor politisk enighed om, at klimakrisen er den største krise, vi står i som samfund. Det kan man f.eks. læse i den siddende regerings politiske grundlag. Jeg oplever også en stor politisk enighed om, at vi alle sammen skal spise grønnere; se bare de officielle kostråd. Jeg oplever også en stor politisk enighed om, at vi skal investere i plantebaserede fødevarer; se bare den seneste landbrugsaftale.

Samtidig har Karolines Køkken lavet en forbrugerundersøgelse, der viser, at hver tredje dansker gerne vil spise grønnere, men synes, at det er svært at finde på nye grønne retter. Burde vi så ikke på den baggrund kunne blive enige om, at vi fra politisk side bør give alle dem, som hver dag benytter kantiner og køkkener i de offentlige institutioner, en mulighed for nemt og bekvemt at få et velsmagende måltid lavet af grønne fødevarer?

Hver dag serveres der op mod 800.000 daglige måltider i vores offentlige institutioner og medarbejderkantiner. Ved at prioritere, at det altid skal være muligt at vælge sig et plantebaseret måltid i medarbejderkantinen, sikrer vi et stabilt marked for de dygtige og ambitiøse landmænd, som dyrker de grønne fødevarer. Med så mange daglige måltider kan vi endda understøtte efterspørgslen på grønne fødevarer massivt, og på den baggrund kan vi lade vores dygtige kokke og køkkenassistenter inspirere os med deres madfaglighed.

Formålet med beslutningsforslaget er selvfølgelig at sikre, at alle borgere kan vælge et mættende og nærende måltid i de offentlige køkkener, uanset om de er vegetarer, veganere, allergikere eller blot ønsker at spise grønnere. Rigtig mange danskere ønsker den valgmulighed, og jeg håber, at I, kære kollegaer, vil være med til at opfylde det ønske. Tak for ordet.

Kl. 19:39

Anden næstformand (Jeppe Søe):

Selv tak. Nu er forhandlingen åbnet, og den første, der får ordet, er hr. Erling Bonnesen fra Venstre. Undskyld, vi tager lige ministeren først – ja, ja, det gør vi da. Ministeren for fødevarer, landbrug og fiskeri. Værsgo, og undskyld.

Kl. 19:39

Forhandling

Ministeren for fødevarer, landbrug og fiskeri (Jacob Jensen):

Det er helt i orden. Tak for ordet, formand. Og tak til forslagsstillerne for at rejse et vigtigt emne, nemlig hvordan vi kan sikre en grøn valgmulighed i offentlige køkkener. Det er en vigtig dagsorden, der bliver sat. Vi har også i regeringen store ambitioner, når det kommer til klimahandling, og her spiller fødevaresystemet selvfølgelig en central rolle, og derfor er det også godt, hvis vi kan få flere til at spise mere klimavenligt. Klimarådets rapport fra 2022 viser, at gennemsnitsdanskeren kan begrænse udledningen af CO2 fra sin egen kost med mellem 31 til 45 pct. ved at følge Fødevarestyrelsens kostråd.

Jeg er enig med forslagsstillerne i, at de offentlige køkkener og kantiner er vigtige, når vi skal give muligheden for, at danskerne kan omstille deres kost i en endnu mere klimavenlig retning. De offentlige kantiner, skoler og daginstitutioner serverer hver eneste dag omkring – i hvert fald ifølge mine oplysninger – 650.000 måltider, men det er i hvert fald et betydeligt antal. Vores offentlige køkkener har derfor hver eneste dag en stor kontakt til en masse danskere, og det er derfor også en særlig mulighed for at inspirere danskerne til at spise endnu mere planterigt. De offentlige køkkener er ikke bare vigtige i den grønne omstilling af danskernes kost. Det er også vigtigt, at vi i de offentlige køkkener og tilbyder en sund og nærende kost, der bidrager til danskernes generelle sundhed og trivsel.

Når det er sagt, afviser regeringen beslutningsforslaget. Det er regeringens opfattelse, at en overgang til mere plantebaseret kost i de offentlige køkkener er en opgave, som vi mener bedst bliver løst lokalt og tættest muligt på borgeren. Som det fremgår af regeringsgrundlaget, mener regeringen, at vores lands styrke kommer nedefra fra en oplyst og engageret befolkning, fra et bredt folkeligt ejerskab til vores lokalsamfund. Vi går ind for oplysning og vidensdeling, vi ønsker ikke at tvinge nogen. Ambitionen er, at vi vil inspirere og motivere samt yderligere også uddanne det i forvejen dygtige køkkenpersonale i de offentlige kantiner rundt om i landet. Det gør vi ved fortsat at udbrede viden om og kendskab til »De officielle kostråd – godt for sundhed og klima«.

Sidste år lancerede Fødevareministeriet også »Kostråd til måltider«, der netop er udviklet til at inspirere professionelle køkkener til at servere endnu mere sund og klimavenlig mad.

Vi arbejder også hårdt på regeringens handlingsplan for plantebaserede fødevarer. Det er jo en handlingsplan, som omhandler hele værdikæden fra landbruger til forbruger; en handlingsplan, som er den første af sin slags, og som dermed udgør et stort skridt i retning af endnu mere planterig kost i professionelle såvel som private køkkener.

Jeg vil også nævne, at det glæder mig at se, at den grønne omstilling i de offentlige køkkener prioriteres bredt i Folketinget, og det ses bl.a. ved, at der udmøntes 2 mio. kr. i 2023 til det faglige udvalg for gastronomiuddannelsen, som hører under min gode kollega børne- og undervisningsministeren, med henblik på at understøtte den fortsatte udvikling af kokkeuddannelsen til et mere grønt fokus. Vi tror på, at det er ved at inspirere og motivere og stille en masse god viden til rådighed, at vi bedst bidrager til en omstilling af danskernes madvaner og køkkenernes madudbud.

Derudover ved vi nu på baggrund af Fødevarestyrelsens rapport »Plantebaserede måltider i offentlige køkkener«, at vi står over for to tæt forbundne udfordringer, når det kommer til at sikre en grøn valgmulighed i offentlige køkkener. De køkkenprofessionelle står over for en udfordring, når det kommer til kompetencer til at tilbyde sunde og nærende vegetariske og særlig veganske retter. Det er kompetencer til at planlægge og tilberede velsmagende og sunde plantebaserede måltider, råvarevalg, menusammensætning, smag og konsistens. Og når det gælder syge eller ældre eller småtspisende og børn, er det også meget vigtigt, at vi kan tilbyde måltider, der lever op til den rette ernæringsmæssige kvalitet. Netop dette peger Fødevarestyrelsens rapport »Plantebaserede måltider i offentlige køkkener« på, at vi helt konkret mangler mere viden om.

Jeg ønsker ikke at pålægge de køkkenprofessionelle opgaver, som jeg nu ved de ikke har redskaberne til at løse. Vi skal også huske på, at der særligt i de mindre køkkener som eksempelvis på skoler og i institutioner kan være lavpraktiske kapacitetsudfordringer, hvis de små køkkener skal tilbyde minimum 2-3 forskellige retter, for så kan det give ressourceudfordringer og potentielt også udgøre en risiko for mere madspild, som jeg bestemt ikke interesseret i. Jeg ønsker, at vi finder en vej, hvor vi rent faktisk kan lykkes.

Kl. 19:44

Det glæder mig derfor også at høre, at der meget snart vil blive udbudt amu-kurser til køkkenprofessionelle om plantebaseret kost. Jeg ser udviklingen af disse kurser som nyttige i forhold til at sikre et kompetenceløft hos de køkkenprofessionelle – vel at mærke uden tvang.

Jeg vil igen slutte med at takke initiativtagerne bag beslutningsforslaget, også for dermed at sætte fokus på diskussionen omkring, hvordan vi sikrer den grønne valgmulighed i de offentlige køkkener bedst muligt. Men som jeg har redegjort for, ser regeringen på nuværende tidspunkt ikke grundlag for, at vi skal tvinge denne beslutning ned over de køkkenprofessionelle, fordi vi mener, at sådanne tiltag skal sikres lokalt, og vi skal sørge for, at de rigtige og rette kompetencer følger med et sådant krav i så fald.

Vi arbejder hele tiden på at fremme den grønne omstilling, også i de offentlige køkkener. Næste skridt bliver derfor at sikre, at vi fortsat understøtter de køkkenprofessionelle med rådgivning og viden, så de kan fortsætte det gode arbejde med at tilbyde planterig kost i de offentlige køkkener. Men som sagt afviser regeringen forslaget. Tak.

Kl. 19:45

Anden næstformand (Jeppe Søe):

Det var nu godt, vi fik det med. Nu kommer de korte bemærkninger, og allerførst er det fra fru Franciska Rosenkilde, Alternativet.

Kl. 19:46

Franciska Rosenkilde (ALT):

Tak for ministerens tale. Jeg er enig i rigtig, rigtig mange af de ting, der bliver sagt, og det er jo i sig selv et fantastisk fremskridt. Jeg har arbejdet for grøn mad, siden jeg startede min relativt korte politiske karriere, og der er allerede sket meget, når man hører ministeren tale. Så det kan jeg kun glæde mig over, og jeg er sikker på, det også lykkes i min politiske karriere at få det indført.

Jeg vil dog lige sige, at jeg stadig kan høre, at der er rigtig mange myter i den her samtale, og jeg vil gerne for det første bede ministeren om at afklare, at en valgmulighed vel næppe er tvang. For det andet vil jeg høre: Mener ministeren, den grønne omstilling skal være rent individbåret? Jeg tænker, at vi jo politisk sætter retning for mange ting; det kan man også sagtens gøre i de grønne køkkener i forhold til at have en ambition om en grøn omstilling. Tak.

Kl. 19:46

Anden næstformand (Jeppe Søe):

Ministeren.

Kl. 19:46

Ministeren for fødevarer, landbrug og fiskeri (Jacob Jensen):

Hvis du som den, der kan vælge – altså den, der modtager maden – får et valg ude i køkkenet, er det rigtigt, at du der kan vælge mellem de muligheder, der så er. Men som jeg opfatter forslaget her, er det, at man skal tvinge køkkenerne til at levere den mulighed.

Det er der, vi kan se af den undersøgelse, som Fødevarestyrelsen har gennemført, at der simpelt hen mangler viden omkring det, og at der mangler kompetencer til at kunne levere det her, plus at der selvfølgelig – og det er så, kan man sige, den praktiske del af det – er de helt store institutionelle køkkener, men der er altså også rigtig mange mindre institutioner, hvor der er få, der arbejder, måske en enkelt. Og hvis man der skal til at levere forskellige tilbud, vil det være både fagligt besværligt og svært, men også rent praktisk, kapacitetsmæssigt, økonomisk og andet kan det være det.

Så det er i det billede, at vi tænker, at det klart er bedst, at vi får uddannet og givet kompetencerne, men der, hvor man så har muligheden for det, også kapacitetsmæssigt, økonomisk m.v., kan man så vælge at gøre det, hvis man finder det rigtigt.

Kl. 19:48

Anden næstformand (Jeppe Søe):

Spørgeren.

Kl. 19:48

Franciska Rosenkilde (ALT):

Vi har jo fået indført noget lignende i min tid som borgmester i Københavns Kommune, så man kan kigge der for at finde gode erfaringer. Det gælder også i forhold til myter omkring, at man ikke kan levere god og næringsfyldt mad, som er vegansk eller plantebaseret.

Men det vigtige her er jo – og det er jeg enig med ministeren i – at det er vigtigt også at skabe mere læring og uddannelse blandt køkkenpersonalet; det er en udvikling, vi kun kan skubbe på.

Jeg vil gerne høre ministerens bud på, om de offentlige kantiner kan ses som et marked for at drive de grønne fødevarer frem i Danmark.

Kl. 19:48

Anden næstformand (Jeppe Søe):

Ministeren. Nej, ordføreren – jo, ministeren.

Kl. 19:48

Ministeren for fødevarer, landbrug og fiskeri (Jacob Jensen):

Det er ministeren, ja, det er rigtigt, og bagefter er det ordføreren. Nå, det er fint – vi skal nok finde ud af det alt sammen.

Det er et superfint spørgsmål. For det første er der det i forhold til myterne. Det er jeg enig i. Der er forskellige ting, og det er jo bl.a. den her vidensdeling, som også sådan en debat som den her kan være med til at løfte, og det er selvfølgelig rigtigt, at man også både gennem vegetarisk og vegansk madlavning – hvis man vel at mærke ved hvordan – kan lave de rigtige og også næringsfyldte og i øvrigt velsmagende måltider.

For det andet og som et hurtigt svar på det sidste, der bliver spurgt til, vil jeg sige: Selvfølgelig kan de offentlige køkkener med den store volumen, de repræsenterer, være med til at drive det her frem. Jeg ser bare, at det er noget, som de netop skal vælge og ville, og ikke noget, som vi kommer fra Christiansborg og tvinger igennem, at de skal gøre.

Kl. 19:49

Anden næstformand (Jeppe Søe):

Så er det hr. Carl Valentin fra Socialistisk Folkeparti.

Kl. 19:49

Carl Valentin (SF):

Tak. I sidste periode diskuterede vi jo også det her en del, og der endte vi med at lave en undersøgelse, som ministeren også refererer til, og som netop skulle kortlægge, hvad problemerne ville være i forhold til at indføre en plantebaseret valgmulighed, og hvad der så skulle sikres, for at vi kunne gøre det. Den daværende minister, hr. Rasmus Prehn, sagde sådan set, at vi lavede undersøgelsen med henblik på at sikre, at vi kan få et tilbud om plantebaseret mad i alle offentlige køkkener.

Er det stadig væk regeringens ambition at sikre det? For jeg kan godt blive lidt i tvivl, når ministeren taler meget om tvang og alt det her. Altså, er den intention ligesom væk?

Kl. 19:50

Anden næstformand (Jeppe Søe):

Ministeren.

Kl. 19:50

Ministeren for fødevarer, landbrug og fiskeri (Jacob Jensen):

Nu er det jo trods alt to forskellige regeringer, vi taler om, med al respekt. Men det er klart, at den rapport, der er kommet, den undersøgelse, giver jo også viden og dermed også viden om, hvad der skal til, for at vi kan komme tættere på det, som hr. Carl Valentin og fru Franciska Rosenkilde talte om før, altså at der er udfordringer i forhold til viden blandt de køkkenprofessionelle, og at der også kan være udfordringer, i forhold til hvordan man håndterer det her på en fagligt rigtig måde.

Så er mit tillæg, at jeg i hvert fald kan være bekymret for, at der kan være små eller mellemstore institutioner, som kan have svært ved at håndtere det, hvis de skal levere et konventionelt, måske et økologisk, et vegetarisk og et vegansk tilbud. Altså, i den kombination kan der være kapacitetsudfordringer og vidensudfordringer, og det er det, jeg gerne vil løfte ud, sådan at man rent faktisk kan levere den opgave, altså sådan at man har muligheden for det og har redskaberne til det, og så vi ikke kommer og tvinger noget igennem, som rent faktisk ikke kan lade sig gøre.

Kl. 19:51

Anden næstformand (Jeppe Søe):

Spørgeren.

Kl. 19:51

Carl Valentin (SF):

Man behøver ikke at levere noget, der både er et vegetarisk tilbud, et vegansk tilbud og et økologisk tilbud. Altså, hvis man laver et økologisk-vegansk tilbud, så har man jo til alle de grupper.

Jeg er med på, at det er en anden regering nu, men jeg synes alligevel, det er ærgerligt, hvis der sker tilbageskridt her. For jeg synes i virkeligheden, det er baseline, eller at det sådan er bunden, hvis jeg skal sige det på dansk, og det skal vi jo herinde, at man har muligheden for at vælge det, altså man bare kan vælge et plantebaseret måltid; det er der stadig væk masser af steder man ikke kan. Er det ikke vigtigt for regeringen at sikre?

Kl. 19:51

Anden næstformand (Jeppe Søe):

Ministeren.

Kl. 19:51

Ministeren for fødevarer, landbrug og fiskeri (Jacob Jensen):

Jeg synes i hvert fald, det er vigtigt, at hvis man i den pågældende kantine i den pågældende institution – det kan være en skole, det kan være andre steder – mener, det er det rigtige at levere, så har man også muligheden for at gøre det. Og hvis vi kommer og tvinger dem og siger, at de skal gøre det, men der er ikke økonomi til det, der er ikke kapacitet til det, der er ikke viden om det blandt det køkkenprofessionelle personale, så synes jeg, det er den forkerte vej at gå.

Jeg vil hellere have, at det gror nedefra og op, forstået på den måde, at man netop leverer de redskaber, leverer den viden, leverer den mulighed, og så er der steder, hvor det kan lade sig gøre – typisk steder, der har lidt større kapacitet – så vil der også være steder, hvor man siger: Det er simpelt hen for svært for os, vi har ikke muligheden, vi har ikke økonomien, vi kan ikke levere forskellige valgmuligheder. Og så må det være op til den lokale bestyrelse eller det lokale ejerskab at vurdere, hvad der passer og er muligt for netop dem.

Kl. 19:52

Anden næstformand (Jeppe Søe):

Og dermed tak til ministeren. Første ordfører i ordførerrækken er hr. Kasper Roug fra Socialdemokratiet.

Kl. 19:52

(Ordfører)

Kasper Roug (S):

Tak for det, formand. Tak for ordet. Det skal lige siges, at jeg er standin for ordfører på området Ida Auken, for hun var forhindret i dag.

I dag behandler vi jo beslutningsforslag B 76 fra Alternativet, og det handler om en grøn valgmulighed i alle offentlige køkkener inden udgangen af 2024.

I Socialdemokratiet er vi meget optaget af plantebaserede fødevarer og af, at der bliver spist mere grønt i de offentlige køkkener rundtomkring i landet. Vi ser nemlig et stort potentiale i at omstille både vores kost og vores landbrug i en mere plantebaseret retning. Det er der flere grunde til. De plantebaserede fødevarer er løsningen på mange ting – klima, sundhed, mangel på plads til naturen.

Lad mig først tage sundheden. Det er Københavns Universitet, der har regnet på de nye kostråd, som den socialdemokratiske regering indførte i sidste periode. Vi vil som samfund gerne hente mellem 6 og 20 mia. kr. årligt i sundhedsøkonomiske gevinster, hvis kostrådene bliver fulgt. Det indebærer især, at vi spiser flere grøntsager og bælgfrugter.

De plantebaserede fødevarer optager også langt mindre plads. Lægger vi bare 10 pct. af det danske areal om fra en produktion af dyrefoder til produktion af plantebaserede fødevarer, vil vi her i Danmark kunne lave mad til 3 millioner flere mennesker. Og det er vel at mærke mad med et langt lavere klimaaftryk. Så når vi dyrker og spiser flere plantebaserede fødevarer, optager produktionen mindre land, og der kan blive plads til natur, skovrejsning, energiproduktion og alle de andre vigtige ting, vi gerne vil have på de danske arealer.

Derfor giver det også sig selv, at plantebaserede fødevarer er gode for klimaet, og der kommer langt mere mad ud af hver hektar jord, når det bliver brugt til at lave plantebaserede fødevarer, og der er ingen dyr involveret, som f.eks. udleder metan fra maven eller ammoniak fra gylle.

Udvikling i retning af et mere plantebaseret fødevareerhverv er heldigvis i gang, og det er en udvikling, vi kommer til at understøtte yderligere med den handlingsplan for plantebaserede fødevarer, som vi kommer med senere i år. Her vil de offentlige køkkener også blive adresseret.

Når vi alligevel ikke kan støtte dagens beslutningsforslag, skyldes det flere ting. For det første er vi i gang med en større afbureaukratiseringsøvelse, der handler om at give kommuner og regioner mere frihed og flere muligheder for at tilrettelægge deres arbejde. Derfor mener vi ikke, at tiden lige nu er til at pålægge flere krav fra statens side.

Vi vil til gengæld gerne understøtte de kommuner og regioner, der ligesom os og forslagsstillerne ønsker at speede omstillingen op. F.eks. har Socialdemokratiet været med til at sikre, at Furesø Kommune som den første i landet tog kød med i kommunens klimaregnskab – ud over at maden i Furesø Kommunes køkkener er blevet sundere og mere klimavenlig. Det har da også haft en positiv effekt, at det er blevet billigere at indkøbe, og derfor er der også blevet råd til at omlægge til økologi. I Aarhus Kommune har vi sørget for, at maden bliver grønnere og sundere.

Den anden grund til, at vi ikke kan støtte dagens beslutningsforslag, er, at der simpelt hen mangler de rette kompetencer rundtom i landets offentlige køkkener til at sikre, at man kan lave sund, spændende og næringsrig grøn mad. Derfor har vi i årets finanslov afsat 2 mio. kr. til at sikre, at flere får plantebaseret mad på skoleskemaet på vores gastronomiske erhvervsuddannelser. Når kokkene og køkkenpersonalet opdager, hvor sjovt og spændende det er at lave grøn mad, tager de det med ud på deres arbejdspladser. Vi er derfor slet ikke i tvivl om, at retningen går mod flere grønne valgmuligheder i landets køkkener, både offentlige og private, og vi skubber hele tiden på udviklingen med midler, inspiration, kostråd og uddannelse.

Socialdemokratiet støtter intentionen i forslaget, men kan ikke støtte det konkrete forslag.

Kl. 19:56

Anden næstformand (Jeppe Søe):

Der er en kort kommentar fra fru Franciska Rosenkilde fra Alternativet.

Kl. 19:56

Franciska Rosenkilde (ALT):

Tak for det. Og tak, fordi ordføreren anerkender det store potentiale, der er i maden, som forandring i den grønne omstilling. Jeg er glad for, at ordføreren sympatiserer med forslaget, men er selvfølgelig ked af, at I ikke kan støtte det, for det er jo en måde at gå fra ord til handling på.

Lad os blive ved folkesundheden. Der er indført nogle rigtig ambitiøse kostråd. Faktisk spiser danskerne to en halv gange mere kød, end de kostråd anbefaler, om ugen. Ser ordføreren de offentlige køkkener som en mulig måde at lave en strukturel forandring på, hvor vi faktisk styrker danskernes folkesundhed ved at give dem langt grønnere og mere sunde måltider?

Kl. 19:57

Anden næstformand (Jeppe Søe):

Ordføreren.

Kl. 19:57

Kasper Roug (S):

Tak for spørgsmålet. Ja, på lang sigt kunne man sagtens forestille sig at offentlige køkkener kunne være en del af en omstilling. Men man skal også tænke på, at det er vigtigt, at man får befolkningen med. Det er vigtigt, at man får en større opbakning, ved at vi jo skal overbevise danskerne om, at det er vigtigt at spise flere plantebaserede fødevarer. Det betyder jo også, at man bliver nødt til at gøre det, som vi gør nu – have den løbende offentlige debat, kunne diskutere det offentligt og forhåbentlig få danskerne til selv at ville være med til at omstille deres kost.

Kl. 19:57

Anden næstformand (Jeppe Søe):

Spørgeren.

Kl. 19:58

Franciska Rosenkilde (ALT):

Tak. Nu har vi bare ikke så lang tid, når det kommer til klimaforandringerne, så derfor skal der jo ske noget handling. Den siddende regering har jo nævnt, at de skulle være den mest klimahandlende regering, der nogen sinde er set. Så når ordføreren siger »på lang sigt«, bliver jeg en lille smule bekymret. Lad nu det ligge.

Så taler vi om, at vi skal have danskerne med. Alle de forbrugerundersøgelser, der bliver lavet, viser faktisk, at over halvdelen af danskerne rigtig gerne vil leve grønnere, end de gør. Men de synes bare, det er svært, for det er svært at ændre vaner. Er det så ikke dér en oplagt politisk opgave at gøre det lettere for danskerne at træffe de bæredygtige valg?

Kl. 19:58

Anden næstformand (Jeppe Søe):

Ordføreren.

Kl. 19:58

Kasper Roug (S):

Nu vil jeg lige korrekse, kan man sige – på en pæn måde selvfølgelig – ordføreren for at sige eller i hvert fald antyde, at vi gerne vil se klimaforandringerne på lang sigt. Det vil vi sådan set ikke. Nu taler vi jo konkret om plantebaserede fødevarer i den her debat. Der blev ikke rørt ved den klimamålsætning om 70-procentsreduktion af CO2 i 2030.

Kl. 19:59

Anden næstformand (Jeppe Søe):

Dermed tak til ordføreren. Og så er det hr. Erling Bonnesen fra Venstre.

Kl. 19:59

(Ordfører)

Erling Bonnesen (V):

Tak for det. Det er superfint med flere plantebaserede fødevarer, i takt med at borgerne og brugerne selv tilvælger det. Vi kan jo i øvrigt også glæde os over, at der er god gang i udviklingen på området.

Også på de offentlige institutioner og i de offentlige køkkener er der dygtige ledere og medarbejdere, som løbende informeres og efteruddannes, så de på bedst mulig måde og selvfølgelig, efter vores opfattelse, i overensstemmelse med brugernes ønsker kan sammensætte varierede kostplaner. De vil derfor naturligvis også indarbejde de ønsker, som deres brugere ønsker, på en fornuftig måde. Det er jeg overhovedet ikke et øjeblik i tvivl om.

Det er også min klare erfaring fra det kommunalpolitiske m.v., at det ønsker man et langt stykke ad vejen selv at styre; man ønsker egentlig ikke diktater af den slags her fra Folketingets side.

Så vi skal derfor sikre den lokale selvbestemmelse, og på det grundlag afviser vi forslaget her fra Alternativet.

Kl. 20:00

Anden næstformand (Jeppe Søe):

Tak. Der er ikke flere kommentarer til ordføreren. Og den næste ordfører er fru Charlotte Bagge Hansen fra Moderaterne.

Kl. 20:00

(Ordfører)

Charlotte Bagge Hansen (M):

Tak for det, formand. I Moderaterne er vi enige med forslagsstillerne i, at grønne måltider bør fylde meget mere i offentlige køkkener. Det er klogt at spise mere plantebaseret, og vi ser også, at flere og flere danskere vælger en plantebaseret kost til af hensyn til både klima og sundhed. Vi ved, at langt de fleste grønne fødevarer har et lavere klimaaftryk end animalske produkter. Vi ved også, at grønne måltider er godt for folkesundheden og kan mindske risikoen for en række sygdomme. Alt i alt er plantebaserede måltider en god ting.

Som det er i dag, er det en decentral og lokal beslutning, hvorvidt der skal være et grønt alternativ, ligesom det også er en lokal beslutning, om maden skal være økologisk, eller om der f.eks. skal tages kulturelle og religiøse hensyn til måltider. Mange kommuner og regioner har allerede taget mange grønne initiativer og serverer allerede nu plantebaserede måltider som et alternativ til kødet.

I Moderaterne mener vi, at vi skal holde fast i det lokale selvstyre. Vi tror på, at kommunerne sagtens kan tage disse initiativer selv. Vi ser jo faktisk, at mange allerede gør det og har ret høje ambitioner omkring det. Derfor synes jeg også, det vil være ærgerligt, hvis vi her i Folketinget skulle gå ind og pille ved noget, som allerede er ved at ske organisk i kommunerne. Moderaterne er langt hen ad vejen enige i, at plantebaserede måltider skal fylde langt mere. Vi mener dog ikke, at det er vores opgave at sikre det. På den baggrund kan Moderaterne ikke støtte forslaget.

Kl. 20:02

Anden næstformand (Jeppe Søe):

Der er en enkelt kommentar fra fru Franciska Rosenkilde, Alternativet.

Kl. 20:02

Franciska Rosenkilde (ALT):

Tak til ordføreren for talen og for anerkendelsen af, at plantebaserede fødevarer har et potentiale både i forhold til klimagasreduktion og også folkesundheden. Jeg går ud fra, at det også for Moderaterne er to virkelig vigtige politiske sager, altså klimakrisen og folkesundheden.

Når man nu anerkender grønne måltider som en vigtig del af det her, hvordan kan det så være, at man ikke hos Moderaterne ønsker at bruge det til en strukturel forandring, så vi får mere klimahandling og bedre folkesundhed?

Kl. 20:02

Anden næstformand (Jeppe Søe):

Ordføreren.

Kl. 20:02

Charlotte Bagge Hansen (M):

Det er, fordi jeg mener, at den måde, at det her får indpas og sætter sig allerallerbedst fast på, er, ved at det gror nedefra, altså at initiativet til at spise mere grønt kommer nedefra.

Jeg oplever selv – nu sidder jeg jo selv i en kommunalbestyrelse og kender flere rundtomkring – at man er meget optaget af det, og at man er meget nysgerrig. Jeg glæder mig virkelig meget til, at vi får de her penge ud at arbejde, som skal sørge for, at vi bliver dygtigere til at lave grøn mad, så det faktisk også smager godt, når man smager det første gang derude. Men vi mener bare ikke, at vi skal lovgive om det.

Kl. 20:03

Anden næstformand (Jeppe Søe):

Spørgeren.

Kl. 20:03

Franciska Rosenkilde (ALT):

Jeg skal bare forstå det. Jeg er med på det her med, at det skal komme nedefra. Det er der mange forskellige folkebevægelser og udviklinger i samfundet der gør. Men det udelukker jo ikke, at man også kan sætte en politisk retning, i forhold til hvad det er for en vision, man har for samfundet. Så kan det ikke være et både-og i stedet for et enten-eller?

Kl. 20:03

Anden næstformand (Jeppe Søe):

Ordføreren.

Kl. 20:03

Charlotte Bagge Hansen (M):

Jeg mener, at når vi har den her debat, som vi faktisk har i dag, og taler om det, motiverer det også folk til at spise mere grønt. Jeg ved ikke, om ordføreren kan huske, dengang man herinde i Folketinget talte om det der med en kødfri dag. Det var aldrig noget, man lovgav om, men det er der jo faktisk ret mange der har i dag.

Så det med, at vi har debatten og vi har samtalen, tror jeg også gør folk opmærksom på, at det kunne være en god, ny og spændende vej at gå, og jeg mener ikke, at det bør være nødvendigt at lovgive om det.

Kl. 20:04

Anden næstformand (Jeppe Søe):

Tak til ordføreren. Og næste ordfører er hr. Carl Valentin fra Socialistisk Folkeparti.

Kl. 20:04

(Ordfører)

Carl Valentin (SF):

Tak. Det her er et forslag, jeg er meget stor tilhænger af, og som vi er store tilhængere af i SF. Jeg har lavet masser af kampagner på det. Jeg gik til valg på det, ikke bare den her gang, men også da jeg første gang stillede op i 2019 og blev valgt. Så det er noget, jeg har lagt meget energi i, og jeg synes, det er enormt vigtigt, og derfor støtter vi det selvfølgelig.

Det er vigtigt, fordi vi skal reducere vores kødindtag ganske dramatisk, hvis vi skal tackle klimakrisen og biodiversitetskrisen, og at sikre folk muligheden for at tilvælge et plantebaseret måltid mad er altså et minimum, hvis man gerne vil gøre det. Det er ikke noget med at tvinge noget ned over folk eller tage deres kød fra dem, eller hvad folk kunne finde på at sige. Det er sådan set bare at give folk muligheden for at vælge plantebaseret, hvis de ønsker det.

Vi har jo diskuteret det en hel del herinde. Bl.a. gjorde vi det i forbindelse med en forespørgselsdebat, jeg indkaldte til, og der blev det så besluttet, at man skulle undersøge muligheden for at lave et tilbud om plantebaseret mad i alle offentlige køkkener, og det er derfor, vi har fået den rapport, som der også er blevet refereret til her fra talerstolen. Den rapport skulle laves netop med henblik på, at man kunne sikre, at der var et tilbud om plantebaseret mad i alle offentlige køkkener.

Så synes jeg, det er lidt ærgerligt, at der er sådan lidt halvnye toner fra den halvnye regering, som Socialdemokratiet stadig væk er med i, men som jo også har fået nogle andre med, for jeg mener stadig væk, at det er vigtigt, at vi får det her indført, og jeg synes, at vi skal bruge rapporten på den måde, at når vi kan se, at der mangler efteruddannelse af køkkenpersonale, og vi kan se, at der mangler viden derude, så sørger vi for efteruddannelse af køkkenpersonale, og så sørger vi for mere viden derude, så vi kan få et tilbud om plantebaseret mad i alle offentlige køkkener. Vi skal jo ikke bruge rapporten til at sige: Ej se, der er problemer derude; så derfor kan vi ikke indføre det. Det er en fuldstændig forkert tilgang til det, sådan som jeg ser det.

Moderaternes ordfører påpegede lige her, inden jeg gik på, at det er vigtigt, at lysten til at spise mindre kød kommer nedefra, og at beslutningen om det kommer nedefra. Der må jeg jo så bare henvise til den undersøgelse, der blev lavet for nylig, der viste, at 58 pct. af danskerne ønsker at spise mindre kød. De vil gerne spise mindre kød, men nogle gange står man jo i en situation, hvor man ikke får lov til at spise mindre kød. F.eks. lavede Dansk Vegetarisk Forening en gennemgang af borgere, de har talt med, som har været klemt i systemet. Her var f.eks. en ældre kvinde, som har levet vegetarisk i 35 år. Da hun kom på plejehjem, blev hun med hendes ord presset til at spise dyr igen, og det gjorde hun, fordi de ikke var vant til at håndtere vegetarer og der ikke var et tilbud til sådan nogle som hende. Det er bare ikke i orden. Det er bare ikke i orden! Det er et enormt personligt valg, hvordan man spiser, og jeg synes, det er vigtigt, at man har friheden til at spise plantebaseret, hvis det er det, man gerne vil.

Det er altså også vigtigt, når vi taler om frihed, som der er nogle der gør fra den talerstol her, og jeg er med på, at kommunernes frihed til at indrette det, som de vil, er et parameter. Altså, det er også noget, vi har overvejet i SF, for vi er også meget for det decentrale Danmark og de lokale beslutninger, men vi synes i det her tilfælde, at den enkeltes frihed til at vælge at spise plantebaseret, hvis man gerne vil det, trumfer den ret, de kunne have derude til kun at servere kødretter. Vi synes, det er vigtigt, at man kan vælge plantebaseret, hvis man ønsker det, og det er altså et andet frihedsperspektiv på den her diskussion, som jeg også synes man burde kunne se, hvis man er liberal.

Jeg vil også minde om den meget store sundhedsgevinst, vi ved der vil være ved det her forslag. Altså, når Socialdemokratiets ordfører f.eks. taler om, at der vil være noget bureaukrati ved det, og at vi helst skal af med det og sådan noget, kan det da godt være, at det bliver en lille smule mere bureaukratisk, hvis man skal sørge for, at der også er en plantebaseret valgmulighed. Det kan godt være, det koster en lillebitte smule penge, men den økonomiske gevinst, vi kan få, ved at folk spiser mere efter kostrådene, at de spiser mindre rødt kød, at de spiser sundere, tror jeg langt overstiger de små udfordringer, der vil være ved det her.

Vi skal altså også huske, hvad det betyder for vores børn. Vi ved, at 80 pct. af danske børnefamilier får mindre end halvdelen – mindre end halvdelen! – af den anbefalede daglige mængde frugt og grønt. Det ville altså være godt at sikre, at der er bedre mulighed for, at de også kan få det derude i de danske institutioner.

Jeg skulle hilse fra Enhedslisten og sige, at de også støtter forslaget, men at de ikke kunne være her. Og Socialistisk Folkeparti stemmer selvfølgelig for. Tak.

Kl. 20:09

Anden næstformand (Jeppe Søe):

Tak til ordføreren. Der er ingen korte bemærkninger. Næste ordfører er hr. Hans Kristian Skibby fra Danmarksdemokraterne.

Kl. 20:09

(Ordfører)

Hans Kristian Skibby (DD):

Allerførst vil jeg da i hvert fald lige nævne over for hr. Carl Valentin fra SF, at når jeg ikke er herinde i Folketinget, er jeg bl.a. formand for Udvalget for Social Omsorg i Hedensted Kommune, hvor vi driver en række plejehjem, og vi propper altså ikke kød ned i halsen på dem, der bor på vores plejehjem. Det er muligt, at ordføreren har læst et eller andet, har hørt et eller andet eller har en synsning om eller en fornemmelse for et eller andet, men man propper altså ikke kød ned i halsen på folk, der bor på de danske plejehjem. Det synes jeg ordføreren måske sådan ligesom skal tage med. Hvis der skulle findes et andet eksempel, er det selvfølgelig et for meget, men jeg synes, det er en forkert præmis at bruge det som en eller anden form for intellektuelt argument her i Folketinget i forhold til det her beslutningsforslag. Det vil jeg gerne anholde.

I Danmarksdemokraterne mener vi, at man går for vidt med det her beslutningsforslag. Vi er helt med på, at plantebaseret kost er sundt og nærende, at vi skal spise varieret, og at det også er godt at have kødfrie dage osv. Men vi går også ind for den personlige frihed. Det er noget, den enkelte selv skal bestemme. Man skal selv bestemme, hvad man putter i sin mund. Hvis man går ind og lovgiver om den måde, man skal sammensætte tilbuddene på i alle de offentlige køkkener, både på sygehuse, på plejehjem, i børnehaver, på rådhuse osv., er det jo lovgivning, vi er ude i. Der vil jeg da gerne rose Alternativet for at have fundet et sted, hvor EU ikke har fundet på en tåbelig lovgivning, for det har man faktisk ikke på det her område. Men det kunne vi så selv råde bod på, hvis det blev til virkelighed.

Vi kan i hvert fald ikke støtte beslutningsforslaget, og jeg tror måske også, det ville have undret ordførerne, hvis vi kunne. Vi har ikke behov for Karnovlovgivningsbøger i køkkenerne i Danmark, hverken hos køkkenchefer, kokke, økonomaer, kantineledere eller andre. Vi har sådan set behov for, at de har nogle kogebøger. Vi har behov for, at de får en god uddannelse de steder, hvor de kommer fra, og vi har behov for, at de spørger brugerne af deres køkkener, f.eks. som de gør her i Folketinget. En gang om året kommer der sådan en lille undersøgelse ind over intrainternettet, og så kan man svare på, hvordan man synes det går med forplejningen i kantinen. Det gør man rigtig, rigtig mange steder, også i offentlige køkkener. Man spørger, om der er noget, som brugerne mangler, om der er noget, de synes skal optimeres, eller om der er noget, man skal gå væk fra. Det synes vi giver god mening, og det mener vi faktisk også at der er styr på. Det er noget, som alle de her berørte professionelle, der arbejder med at levere maden i de offentlige kantiner og køkkener, har udmærket styr på. Det er ikke noget, som vi skal til at lave endnu flere love og paragraffer om her i Folketinget.

Så det er ikke noget, som vi kommer til at støtte. Vi synes, der er andre ting, som giver endnu mere mening. Vi har ikke noget imod, at vi har fokus på plantebaseret kost. Vi synes, det er fint, at man både forsker i det og udvikler det. Vi får også nye arbejdspladser i Danmark i den forarbejdende fødevareindustri, hvor man producerer flere og flere plantebaserede produkter. Det er rigtig godt, og det hilser vi velkommen. Men det gør bare ikke, at vi kan støtte den her type af rigid lovgivning. Og så er det jo også sådan, som nogle var inde på tidligere, at nogle af vores køkkener er så små, at hvis man giver dem et lovdirektiv om, hvad de som minimum skal have på programmet i forhold til plantebaserede alternativer, vil man jo måske ikke være i stand til at levere de ting, som efterspørges, og det øger altså risikoen for madspild, og det øger også risikoen for driftsomkostninger, man ikke behøver at have i de enkelte små offentlige køkkener. Så også af den årsag mener vi, at det er helt, helt på månen, for at sige det ligeud, at begive sig ud i den her form for dannelse af folk, der udmærket kan danne sig selv. Sådan er det.

Kl. 20:13

Anden næstformand (Jeppe Søe):

Der er en kort bemærkning fra hr. Carl Valentin, Socialistisk Folkeparti.

Kl. 20:13

Carl Valentin (SF):

Jeg synes, det er svært at finde et sted at starte, for det er jo ikke noget med, at man skal sikre dannelse af folk eller presse dem til noget. Det er sådan set bare muligheden for at kunne vælge frit. Så er de der eksempler, jeg nævnte tidligere, bl.a. med hende kvinden, der har været vegetar i 35 år, altså ikke noget, jeg har trukket ud af den blå luft. Det er konkrete beretninger fra menneskers møder med systemet, og jeg har tænkt mig at oversende nogle af de her eksempler til ordføreren efter vores samtale her, for det er altså nogle, der bliver klemt i systemet. Og det er jo rigtigt nok, at der ikke bliver presset kød ned i halsen på en, det er jeg med på, men hvis man er på et plejehjem og man ikke får muligheden for at tilvælge et nærende måltid mad uden kød, er det jo svært, hvad man så skal gøre, for man kan ikke bare spise tilbehøret, man kan ikke bare leve af kartofler og icebergsalat. Man bliver nødt til at blive præsenteret for noget ordentligt, og det er den rettighed, vi sådan set bare gerne vil give vores borgere, også de ældre medborgere, som jeg egentlig havde håbet Danmarksdemokraterne også ville kæmpe for i den her sag.

Kl. 20:14

Anden næstformand (Jeppe Søe):

Ordføreren.

Kl. 20:14

Hans Kristian Skibby (DD):

Det kan jeg så love ordføreren vi bestemt også gør. Men det ændrer ikke på, at i den ordførertale, som ordføreren holdt, var det altså på en aldeles ufuldstændig præmis; man kom med partsindlæg om, at man blev tvunget til at spise kød på danske plejehjem. Jeg synes, ordføreren bare er nødt til at tage til sig, at det var en overdrivelse. Det synes jeg ikke man skal være ked af som ordfører at indrømme, for det var altså sådan, det blev sagt. Men vi har heldigvis referat fra det herinde, så det kan vi alle sammen more os over i de kommende dage. Sådan er det.

Kl. 20:15

Anden næstformand (Jeppe Søe):

Spørgeren.

Kl. 20:15

Carl Valentin (SF):

Jeg tror, jeg brugte vendingen, at man blev presset til det, og det gør man jo, hvis ikke man får muligheden for at vælge noget ordentligt. Som ældre medborger står man jo i en særlig situation, når man er på et plejehjem; man er meget afhængig af andre mennesker, og hvis ikke man kan tilvælge at spise vegetarisk, som man har gjort en stor del af ens liv, bliver man jo presset til at spise kød. Det er heldigvis ikke tilfældet alle steder overhovedet, men det er tilfældet nogle steder, og jeg synes faktisk, det er vigtigt, at man har retten til selv at vælge, hvad man gerne vil spise.

Kl. 20:15

Anden næstformand (Jeppe Søe):

Ordføreren.

Kl. 20:15

Hans Kristian Skibby (DD):

Jeg tager det stadig væk som en holdningstilkendegivelse, at der skal være nogle ældre medborgere på plejehjem i Danmark, der er blevet presset til at spise kød på den ene eller anden måde. Det er altså ikke noget, som jeg i mine 54 år her på planeten har hørt om, og jeg tror ikke på, at det er noget, som ordføreren kan finde ret meget evidens for, hvis man begynder at spørge ude ved de danske plejehjem. Det er jeg nødt til at sige. Jeg har 25 års erfaring fra kommunalpolitik, og det ligger altså meget fjernt fra virkeligheden. Det er jeg nødt til at sige.

Kl. 20:16

Anden næstformand (Jeppe Søe):

Tak til ordføreren. Næste ordfører er hr. Jens Meilvang fra Liberal Alliance.

Kl. 20:16

(Ordfører)

Jens Meilvang (LA):

Tak, formand. Jeg er vikar for vores ordfører på området. Det er Liberal Alliances ønske, at udviklingen i, hvad danskerne spiser, skal ske med størst mulig respekt for danskernes frihed til netop selv at bestemme, hvad de spiser. Derfor mener vi heller ikke, at staten skal blande sig i, hvad der serveres i kantinerne rundtom i Danmark, heller ikke selv om der er tale om offentlige køkkener. Hvis efterspørgslen på et plantebaseret måltid er til stede, er jeg sikker på, at det vil blive serveret, og at man i de enkelte kantiner kan tale sig til rette omkring, hvad der skal serveres af måltider.

Alternativets forslag er således helt unødvendig administration og bureaukrati, som vi i Liberal Alliance ikke er tilhængere af, og vi kan derfor heller ikke støtte forslaget.

Kl. 20:17

Anden næstformand (Jeppe Søe):

Der er en kommentar fra hr. Carl Valentin, Socialistisk Folkeparti.

Kl. 20:17

Carl Valentin (SF):

I og med at ordføreren er vikar, skal jeg nok lade være med at stille et meget sådan teknisk spørgsmål på fødevareområdet. Men jeg kunne godt tænke mig at høre ordføreren lige reflektere lidt over det her med, at han går op på talerstolen og siger, at danskernes frihed til selv at vælge, hvad de spiser, er vigtigt for Liberal Alliance; derfor støtter Liberal Alliance ikke, at man skal kunne vælge et tilbud om plantebaseret mad i de offentlige køkkener. Altså, det synes jeg bare er lidt paradoksalt, for det her forslag handler jo netop om at sørge for, at mennesker derude faktisk har valget. Det handler ikke om at sige, at hvis du gerne vil spise hakkebøf, så må du ikke det længere. Det må du fortsat gerne.

Er det ikke lidt paradoksalt at gå op og tale for borgerens frihed og så stemme imod, at folk skal kunne vælge et plantebaseret måltid, hvis de selv ønsker det?

Kl. 20:17

Anden næstformand (Jeppe Søe):

Ordføreren.

Kl. 20:18

Jens Meilvang (LA):

Jamen jeg nævner jo mellem de to ting, du nævner her, også, at jeg er sikker på, at man kan tale sig til rette ude i de enkelte kantiner. Jeg er sådan set ikke bekendt med, at det er et stort problem. Jeg har aldrig selv fået en henvendelse om det. Jeg har selv været kommunalpolitiker i rigtig mange år for folk, der ikke kan få det, de gerne vil have at spise, og det kan da godt være, at nogle gerne vil have plantebaseret mad, men der er også nogle, der spiser nogle helt andre ting – det kan være, at man er på den her stenalderkost, hvor man kun spiser grønsager og kød. Og jeg har egentlig ikke hørt, at folk ikke kan få imødekommet deres ønsker rundtomkring i kantinerne, og det er uanset, om det er på et plejehjem eller i en offentlig kantine.

Kl. 20:18

Anden næstformand (Jeppe Søe):

Spørgeren.

Kl. 20:18

Carl Valentin (SF):

Det er helt fair, at man ikke har oplevet det. Jeg kan så oplyse, at det faktisk er et ret stort problem for de danske vegetarer og veganere, men også for fleksitarer og unge mennesker, som bare gerne vil spise mere plantebaseret. Og så tænker jeg også på de 58 pct. af danskerne, som ønsker at spise mindre kød, men som måske ikke altid lige vælger det. Så jeg håber, at Liberal Alliance vil tage det perspektiv med videre i arbejdet, for der er nogle mennesker lige nu, der bliver klemt i systemet, og der er nogle folk, der ikke har mulighed for at vælge frit, hvad de gerne vil spise.

Kl. 20:19

Anden næstformand (Jeppe Søe):

Ordføreren.

Kl. 20:19

Jens Meilvang (LA):

Ja, og det er så der, hvor vi er af den holdning, at problemerne bliver løst ude i de enkelte kantiner og ikke bliver løst ved, at vi laver noget lovgivning herinde.

Kl. 20:19

Anden næstformand (Jeppe Søe):

Tak til ordføreren. Den næste på talerstolen er hr. Niels Flemming Hansen, Det Konservative Folkeparti.

Kl. 20:19

(Ordfører)

Niels Flemming Hansen (KF):

Mange tak for det, formand. Ja, jeg ved godt, hvad I tænker. I tænker: Har Per Larsen taget lidt på på det sidste, og har han fået farvet hår? Og der kan jeg så afsløre, at jeg også er vikar her til aften, da Per Larsen lige nu sidder i et tog på en fem en halv times togtur hjem til Nordjylland for at kunne nå at spise den sidste varme hvede og sætte lys i sit vindue og nyde den sidste store bededag i morgen.

Tusind tak til Alternativet for endnu en gang at fremsætte forslaget om grøn mad i offentlige køkkener. Vi Konservative kommer ikke til at støtte forslaget alene af den grund, at vi går ind for en decentral beslutningsproces i forhold til den slags ting. Det er helt sikkert, at jeg, hvis jeg gik ind og støttede det her forslag, ville få store problemer med masser af byrådsmedlemmer og regionsrådsmedlemmer rundtomkring, fordi de gerne selv vil have lov til at tilrettelægge tingene i den hverdag, som de nu lever i, og i de situationer, som de kan tage vare på. Jeg fornemmer også, at vi går i retning af, at det bliver et både-og i forhold til det her mad, vi skal spise – enten kød- eller plantebaseret – eller, som jeg selv gør, begge dele.

Jeg kan til de mange seere, der med garanti er på Folketings-tv her til aften oplyse, at Snapstinget i dag har fiskelasagne florentine med bagte tomater, kål og cremolata, hvilket jeg så ikke ved hvad er, og derudover har de også stegt broccoli med mandel, chili og hvidløg. Man kan altså spise sig mæt i flere forskellige ting. Det tror jeg egentlig dækker fint for de fleste, for så har man jo en valgmulighed stort set i det samme måltid og kan kombinere, som man vil. Og hvis nu det er sådan, at man går ind og laver lovgivning om, hvad der skal tilbydes i køkkenerne rundtomkring, kan det jo både blive ganske vanskeligt og til tider også kompliceret. Vi ved, at der er retter med kød; og der er mulighed for at lave det rent veganske; der er mulighed for at lave det vegetariske; der er nogle, der vil have halal; der er nogle, der gerne være fri for gris; og der er nogle, specielt nok i den ældre generation, som kategorisk nægter at spise salat; og ja, der er økologi hele vejen rundt. Så det kan jo altså gå hen og blive ganske vanskeligt og kompliceret, hvis det er sådan, at vi begynder at presse noget ned over kommunerne og regionerne, og hvor der ellers er offentlige køkkener.

Så er der omkostningerne til det. Der synes jeg, at det kan blive en lille smule kompliceret. Jo flere ting, man gerne vil have, jo dyrere kan det jo godt gå hen og blive. Og det tager også flere ressourcer i køkkenerne, hvis det er sådan, at man mere eller mindre skal have a la carte. Der er også en noget større risiko for øget madspild, jo mere fragmenterede menuerne bliver, og hvor skal pengene så komme fra? Jeg kan da huske – og nu er det jo Per Larsens tale – så Per Larsen kan da huske, at der i sin tid, da man begyndte at indføre økologi i kommunale og regionale køkkener, var en merpris, der skulle tages ud af budgettet på en måde, som gjorde, at man nogle steder rent faktisk var nødt til at skære ned i antallet af personale.

Så det korte svar er, at vi ikke kommer til at støtte det her forslag, og det er ikke, fordi vi ikke støtter intentionen, at alle skal have mulighed for at få et godt og sundt og nærende måltid mad, men det må man altså selv finde ud af derude lokalt, hvor det foregår, og hvor de forskellige behov for forskellige spisemønstre er. Og det har vi tillid til at man kan klare rundtomkring lokalt, uden at vi herinde i Folketinget behøver at lovgive om det. Endelig tror jeg faktisk, at virkeligheden allerede har indfriet Alternativets ønsker, for der bliver jo rent faktisk allerede serveret grønne måltider i de offentlige køkkener. Mange tak for ordet.

Kl. 20:23

Anden næstformand (Jeppe Søe):

Tak til ordføreren. Næste ordfører er hr. Christian Friis Bach fra Radikale Venstre.

Kl. 20:23

(Ordfører)

Christian Friis Bach (RV):

Tak for det, og tak til Alternativet for at rejse debatten. Det er godt, vi får fokus på og en samtale om, at vi skal have flere grønne valgmuligheder og mere plantebaseret kost. Det vil være rigtig godt for klimaet, godt for miljøet, godt for sundheden og godt for de mange landmænd, som gerne vil producere nye spændende bælgfrugter og grønne fødevarer.

Men vi har i Radikale Venstre tillid til vores offentligt ansatte, til kokke og køkkenprofessionelle, til skolebestyrelser og ældreråd, til regionsråd, kommunalbestyrelser, til hele vores lokale og decentrale demokrati. De skal ikke tvinges af et Folketing eller en regering til at servere frikadeller, de skal heller ikke tvinges til at undlade at bruge halalslagtet kød, og derfor vil vi heller ikke her fra Folketinget tvinge dem til at sikre en grøn valgmulighed. Vi skal heller ikke have kommuner til at lave kontrolskemaer eller sende styrelser og andre ud for at kontrollere, om det grønne måltid så er stort nok eller godt nok, og sanktionere dem, som ikke vil. Vi vil gerne frisætte den offentlige sektor.

Men det betyder ikke, at vi ikke skal hjælpe dem på vej; det skal vi. Vi skal lave kostråd, vi skal uddanne, og vi skal efteruddanne, og vi skal inspirere kokke til at lave plantebaseret kost, vi skal nudge dem til at gøre det. Vi skal stille krav om lavere klimapåvirkning i hele den offentlige sektor, også i de offentlige køkkener, og det vil alt sammen føre os den rigtige vej mod flere grønne og plantebaserede fødevarer.

Men vi har tillid til, at dialogen mellem kokke og brugere og borgere vil sikre øget fokus på klima, planter og grønne valgmuligheder, for der er jo, som det også står i forslaget, og som vi har hørt fra talerstolen, rigtig mange, der gerne vil det her, og der sker meget i offentlige køkkener med lokalt engagement. Langt, langt de fleste har gode og grønne alternativer. Så det sprudler med idéer og initiativer til klimavenlig og plantebaseret kost derude. Der er også mange kommuner, der gør, hvad de kan for at presse på. Der er fagforeninger, der er råd, og der er styrelser, der gør en masse. Fødevarestyrelsen, Rådet for sund mad og FOA har jo taget initiativ til, at vi slår et stort slag for bælgfrugterne på FN's dag for bælgfrugter. Det fører os alt sammen i den rigtige retning.

Derfor synes vi, man skal kunne vælge et grønt alternativ i offentlige køkkener, men vi synes ikke, at regeringen eller Folketinget skal blande sig i det. Derfor stemmer vi ikke for, men vi støtter målet, så vi stemmer heller ikke imod. Tak for ordet.

Kl. 20:25

Anden næstformand (Jeppe Søe):

Tak til ordføreren. Til slut er det ordføreren for forslagsstillerne, fru Franciska Rosenkilde fra Alternativet.

Kl. 20:26

(Ordfører for forslagsstillerne)

Franciska Rosenkilde (ALT):

Tak for en god debat, og selvfølgelig især tak til SF og Enhedslisten for at støtte forslaget. Alligevel også en tak til jer alle sammen for en bred opbakning til, at mad har et kæmpe potentiale og er vigtig både i klimakampen og for folkesundheden. Så kan det alligevel undre en, at der så ikke er opbakning til at støtte sådan et forslag. Jeg kan forstå, at mange ikke synes, det er noget, man skal lovgive om. Og det er jo interessant, for jeg tænker, at de fleste vil være enige med mig i, at både klimakrisen og folkesundheden er to af de måske vigtigste udfordringer, vi står over for, og er noget af det, som vi lovgiver om på alle mulige andre områder. Så lige her, hvor mad faktisk kan løse flere problemer, end det skaber, og når det oven i købet er noget, borgerne efterspørger, er det mig et kæmpe mysterium, at der ikke er politisk jubel over sådan et forslag her. Men der bliver man pludselig bange for rent faktisk at komme med løsninger, som borgerne efterspørger, og som også kan løse mange af de udfordringer, vi står over for som samfund.

De offentlige køkkener er jo netop et sted, hvor vi politisk, strukturelt kan ændre, hvor vi ikke er inde i folkets frie valg, men er i de statslige, regionale, kommunale institutioner, hvor vi faktisk kan sænke vores CO2-udledninger og også kan have en mere forebyggende sundhedspolitik. Vi ved, at langt de fleste danskere spiser for meget kød, de spiser for lidt grøntsager, og det ser vi i livsstilssygdomme, som primært er det, som danskerne dør af. Og det koster samfundet milliarder. Hvis man derimod i langt højere grad sætter ind, mens vi er børn, unge, voksne kan vi skabe en bedre og sundere livsstil, og det gør også, at vores folkesundhed vil blive langt bedre. Så tak for alligevel at anerkende det. Og jeg må sige, at flere af partierne har rykket sig længere de sidste par år, end jeg har set længe, så det giver mig håb for fremtiden. Så vil jeg bare sige tak for debatten.

Kl. 20:28

Anden næstformand (Jeppe Søe):

Tak til ordføreren. Der er ingen korte bemærkninger.

Da der ikke er flere, der har bedt om ordet, og det gælder for hele dagen, er forhandlingen her sluttet.

Jeg foreslår, at forslaget henvises til Miljø- og Fødevareudvalget, og hvis ingen gør indsigelse, betragter jeg det som vedtaget.

Det er vedtaget.

Kl. 20:28

Meddelelser fra formanden

Anden næstformand (Jeppe Søe):

Så er der ikke mere at foretage i dette møde. Tak for ordet, tak for ordene. Også tak til baglandet, der måske kigger med hjemmefra eller har været i salen i løbet af dagen.

Folketingets næste møde afholdes tirsdag den 9. maj 2023, kl. 13.00.

Jeg henviser til den dagsorden, der vil fremgå af Folketingets hjemmeside. Jeg skal i øvrigt henvise til ugeplanen, der også fremgår af Folketingets hjemmeside.

Mødet er hævet. (Kl. 20:29).


72. møde

Fredag den 1. september 2023 kl. 13.00

Dagsorden

1) Meddelelser fra formanden.

Kl. 13:00

Første næstformand (Leif Lahn Jensen):

Mødet er åbnet.

Det eneste punkt på dagsordenen er:

1) Meddelelser fra formanden.

Kl. 13:00

Første næstformand (Leif Lahn Jensen):

Fra medlem af Folketinget Tobias Grotkjær Elmstrøm (M), der har haft orlov, har jeg modtaget meddelelse om, at han fra og med den 14. juni 2023 atter kan give møde i Tinget.

Henrik Rejnholt Andersens (M) hverv som midlertidigt medlem af Folketinget ophørte fra nævnte dato at regne.

Fra medlem af Folketinget Jon Stephensen (UFG), der har haft orlov, har jeg modtaget meddelelse om, at han fra og med den 24. august 2023 atter kan give møde i Tinget.

Lean Milos (S) hverv som midlertidigt medlem af Folketinget ophørte fra nævnte dato at regne.

Fra statsministeren har jeg modtaget breve om, 

at det efter statsministerens indstilling ved kongelig resolution af 31. juli og 22. august 2023 er besluttet at gennemføre regeringsrokader, 

og at det efter statsministerens indstilling ved kongelig resolution af 29. august 2023 blev bestemt, at ressortansvaret for sager vedrørende sundhed- og hygiejnekrav til byggevarer i kontakt med drikkevand overføres fra social- og boligministeren til miljøministeren pr. 1. september, 

og at ressortansvaret for visse opgaver vedrørende bogholderi og regnskab, der vedrører Nordjyllands Politi, Østjyllands Politi, Sydøstjyllands Politi og Sydsjællands og Lolland-Falsters Politi, overføres fra justitsministeren til finansministeren pr. 1. september 2023, 

og at ressortansvaret for visse opgaver vedrørende bogholderi og regnskab der vedrører FGU Lolland-Falster og FGU Vendsyssel, overføres fra finansministeren til børne- og undervisningsministeren.

Meddelelserne vil fremgå af www.folketingstidende.dk (jf. nedenfor).

[»Folketingets formand

Efter min indstilling er det ved kongelig resolution af 31. juli 2023 bifaldet, at den midlertidige overdragelse til økonomiminister Troels Lund Poulsen af de under Forsvarsministeriet hørende forretninger bringes til ophør, at den midlertidige overdragelse til minister uden portefølje med henblik på ledelsen af de under Økonomiministeriet hørende forretninger Stephanie Lose af de under Økonomiministeriet hørende forretninger bringes til ophør, og at afskedige i nåde minister uden portefølje med henblik på ledelsen af de under Økonomiministeriet hørende forretninger Stephanie Lose fra den hende hidtil betroede ministerstilling.

Jeg beder formanden underrette Folketinget herom.

Sign.: Mette Frederiksen

/Cecilie Thornvig Andersen«].

[»Folketingets formand

Efter min indstilling er det ved kongelig resolution af 22. august 2023 besluttet

at fritage vicestatsminister og forsvarsminister Jakob Ellemann-Jensen, Ridder af Dannebrogordenen, for stillingen som forsvarsminister og udnævne ham til vicestatsminister og økonomiminister,

at fritage økonomiminister Troels Lund Poulsen, Kommandør af Dannebrogordenen, for denne stilling og udnævne ham til forsvarsminister.

Jeg tillader mig at anmode formanden om at underrette Folketinget herom.

Sign.: Mette Frederiksen

/Henrik Skovgaard-Petersen«].

[»Folketingets formand

Efter min indstilling er det ved kongelig resolution af 29. august 2023 bestemt, 

at ressortansvaret for sager vedrørende sundheds- og hygiejnekrav til byggevarer i kontakt med drikkevand, dog undtaget bekendtgørelse nr. 1007 af 29. juni 2016 om markedsføring og salg af byggevarer i kontakt med drikkevand med senere ændringer, overføres fra social- og boligministeren til miljøministeren pr. 1. september 2023.

Jeg beder formanden underrette Folketinget herom.

Sign.: Mette Frederiksen

/Henrik Skovgaard-Petersen«.]

[»Folketingets formand

Efter min indstilling er det ved kongelig resolution af 29. august 2023 bestemt, 

at ressortansvaret for alle opgaver vedrørende bogholderi og regnskab, herunder kreditor- og debitoradministration, udarbejdelse af dokumentation til brug for perioderegnskab, afstemning af likviditetskonti, anlægsadministration, regnskabsmæssig registrering af tilskud i Navision Stat, vedligeholdelse af registreringsramme i regnskabssystemet, bogføring af rejseafregning, udarbejdelse af standard ledelsesinformation til understøttelse af institutionernes styringsbehov samt ressortansvaret for alle opgaver vedrørende support på standard Navision Stat, der vedrører Nordjyllands Politi, Østjyllands Politi, Sydøstjyllands Politi og Sydsjællands- og Lolland-Falsters Politi, i henhold til nærmere aftale mellem justitsministeren og finansministeren overføres fra justitsministeren til finansministeren pr. 1. september 2023.

Jeg beder formanden underrette Folketinget herom.

Sign.: Mette Frederiksen

/Henrik Skovgaard-Petersen«.]

[»Folketingets formand

Efter min indstilling er det ved kongelig resolution af 29. august 2023 bestemt, 

at ressortansvaret for alle opgaver vedrørende bogholderi og regnskab, herunder kreditor- og debitoradministration, udarbejdelse af dokumentation til brug for perioderegnskab, afstemning af likviditetskonti, anlægsadministration, regnskabsmæssig registrering af tilskud i Navision Stat, vedligeholdelse af registreringsramme i regnskabssystemet, bogføring af rejseafregning, fakturafordeling, kontrol af rejse- og udgiftsafregning samt rejsebestilling, ressortansvaret for alle opgaver vedrørende lønadministration, herunder lønudbetalinger og korrektioner, opgaver forbundet med ferie og fravær, administration af løn- og uddannelsesrelaterede refusioner samt lønsupport, og ressortansvaret for alle opgaver vedrørende support på standard Navision Stat, der vedrører FGU Lolland-Falster og FGU Vendsyssel, i henhold til nærmere aftale mellem børne- og undervisningsministeren og finansministeren overføres fra finansministeren til børne- og undervisningsministeren.

Jeg beder formanden underrette Folketinget herom.

Sign.: Mette Frederiksen

/Henrik Skovgaard-Petersen«.]

I dag er der følgende anmeldelser:

Justitsministeren (Peter Hummelgaard):

Lovforslag nr. L 133 (Forslag til lov om ændring af straffeloven. (Forbud mod utilbørlig behandling af genstande med væsentlig religiøs betydning for et trossamfund)).

Mona Juul (KF) m.fl.:

Beslutningsforslag nr. B 122 (Forslag til folketingsbeslutning om at sikre virksomheders retssikkerhed ved en fremtidig epidemi).

Titlerne på de anmeldte sager vil fremgå af www.folketingstidende.dk (jf. ovenfor).

Kl. 13:02

Første næstformand (Leif Lahn Jensen):

Der er ikke mere at foretage i dette møde.

Folketingets næste møde afholdes torsdag den 7. september 2023 kl. 9.00.

Jeg henviser til den dagsorden, der vil fremgå af Folketingets hjemmeside. Jeg skal i øvrigt henvise til ugeplanen, der vil fremgå af Folketingets hjemmeside. Jeg takker de medlemmer, der har været her, for tilstedeværelsen.

Mødet er hævet. (Kl. 13:02).


70. møde

Torsdag den 1. juni 2023 kl. 10.00

Dagsorden

1) Spørgsmål om meddelelse af orlov til og indkaldelse af stedfortræder for medlem af Folketinget Peter Kofod (DF).

2) Indstilling fra Udvalget til Valgs Prøvelse:

Godkendelse af stedfortræder som midlertidigt medlem af Folketinget for Peter Kofod (DF).

3) 3. behandling af lovforslag nr. L 107:

Forslag til lov om ændring af lov for Grønland om kapitalkrav og tilsynsmæssige krav for kreditinstitutter og investeringsselskaber. (Gennemførelse for Grønland af visse ændringsforordninger til forordning (EU) nr. 575/2013 om tilsynsmæssige krav til kreditinstitutter og investeringsselskaber).

Af erhvervsministeren (Morten Bødskov).

(Fremsættelse 12.04.2023. 1. behandling 18.04.2023. Betænkning 24.05.2023. 2. behandling 30.05.2023).

4) 3. behandling af lovforslag nr. L 88:

Forslag til lov om forsikringsvirksomhed i tværgående pensionskasser, livsforsikringsselskaber og skadesforsikringsselskaber m.v. (lov om forsikringsvirksomhed).

Af erhvervsministeren (Morten Bødskov).

(Fremsættelse 29.03.2023. 1. behandling 18.04.2023. Betænkning 25.05.2023. Ændringsforslag nr. 110 af 26.05.2023 uden for betænkningen af erhvervsministeren (Morten Bødskov). 2. behandling 30.05.2023. Lovforslaget optrykt efter 2. behandling. Ændringsforslag nr. 1 og 2 af 30.05.2023 til 3. behandling af erhvervsministeren (Morten Bødskov)).

5) 3. behandling af lovforslag nr. L 118:

Forslag til lov om ændring af årsregnskabsloven. (Implementering af Europa-Parlamentets og Rådets direktiv (EU) 2021/2101 for så vidt angår offentliggørelse af selskabsskatteoplysninger for visse virksomheder og filialer m.v.).

Af erhvervsministeren (Morten Bødskov).

(Fremsættelse 26.04.2023. 1. behandling 11.05.2023. Betænkning 25.05.2023. Omtrykt. 2. behandling 30.05.2023. Lovforslaget optrykt efter 2. behandling).

6) 3. behandling af lovforslag nr. L 73:

Forslag til lov om ændring af kildeskatteloven, selskabsskatteloven, kulbrinteskatteloven og ligningsloven. (Indførelse af begrænset skattepligt ved udøvelse af visse aktiviteter i Danmarks eksklusive økonomiske zone, anvendelse af kulbrinteanlæg m.v. i forbindelse med lagring af CO2 og ændring af listen over lande, der er omfattet af defensive foranstaltninger).

Af skatteministeren (Jeppe Bruus).

(Fremsættelse 29.03.2023. 1. behandling 20.04.2023. Betænkning 24.05.2023. 2. behandling 30.05.2023. Lovforslaget optrykt efter 2. behandling).

7) 3. behandling af lovforslag nr. L 74:

Forslag til lov om vejafgift.

Af skatteministeren (Jeppe Bruus).

(Fremsættelse 29.03.2023. 1. behandling 20.04.2023. Betænkning 24.05.2023. 2. behandling 30.05.2023. Lovforslaget optrykt efter 2. behandling).

8) 3. behandling af lovforslag nr. L 75:

Forslag til lov om ændring af momsloven, chokoladeafgiftsloven, skattekontrolloven og forskellige andre love og om ophævelse af lov om ændring af momsloven. (Indberetning af betalingsoplysninger til bekæmpelse af grænseoverskridende momssvig, omvendt betalingspligt for teleydelser, notifikationsordning i visse afgiftslove, ændring af regler om ansvarsfrihed, tydeliggørelse af praksis om skærpede bøder, oplysningspligt i forbindelse med delvis momsfradragsret, justering af regler om udtagning, fritagelse for lønsumsafgift på energivirksomheders aktiviteter vedrørende indefrysning i forbindelse med indefrysningsordning for høje energiregninger, ændring af regler om kompetence til opkrævning af visse underholdsbidrag m.v.).

Af skatteministeren (Jeppe Bruus).

(Fremsættelse 29.03.2023. 1. behandling 27.04.2023. Betænkning 17.05.2023. 2. behandling 25.05.2023. Lovforslaget optrykt efter 2. behandling).

9) 3. behandling af lovforslag nr. L 70:

Forslag til lov om ændring af lov om vagtvirksomhed. (Etablering af en forsøgsordning med kommunale tryghedsvagter m.v.).

Af justitsministeren (Peter Hummelgaard).

(Fremsættelse 22.03.2023. 1. behandling 11.04.2023. Betænkning 25.05.2023. 2. behandling 30.05.2023. Lovforslaget optrykt efter 2. behandling).

10) 3. behandling af lovforslag nr. L 86:

Forslag til lov om ændring af lov om sikkerhed ved bestemte idrætsbegivenheder. (Styrket indsats mod hooliganisme).

Af justitsministeren (Peter Hummelgaard).

(Fremsættelse 29.03.2023. 1. behandling 11.04.2023. Betænkning 23.05.2023. 2. behandling 30.05.2023. Lovforslaget optrykt efter 2. behandling).

11) 3. behandling af lovforslag nr. L 87:

Forslag til lov om ændring af lov om indsamling m.v. (Ændring af Indsamlingsnævnets sammensætning, øgede kontrolmuligheder m.v.).

Af justitsministeren (Peter Hummelgaard).

(Fremsættelse 29.03.2023. 1. behandling 11.04.2023. Betænkning 25.05.2023. 2. behandling 30.05.2023. Lovforslaget optrykt efter 2. behandling).

12) 3. behandling af lovforslag nr. L 96:

Forslag til lov om Kulturens Analyseinstitut.

Af kulturministeren (Jakob Engel-Schmidt).

(Fremsættelse 29.03.2023. 1. behandling 20.04.2023. Betænkning 24.05.2023. 2. behandling 30.05.2023. Lovforslaget optrykt efter 2. behandling).

13) 3. behandling af lovforslag nr. L 97:

Forslag til lov om ændring af lov om videregående kunstneriske uddannelsesinstitutioner under Kulturministeriet, lov om scenekunst og lov om Statens Kunstfonds virksomhed. (Ny styringsform på institutionerne, udpegning til Det Kongelige Teaters bestyrelse og digitale ansøgninger).

Af kulturministeren (Jakob Engel-Schmidt).

(Fremsættelse 29.03.2023. 1. behandling 20.04.2023. Betænkning 24.05.2023. 2. behandling 30.05.2023. Lovforslaget optrykt efter 2. behandling).

14) Eventuelt: 3. behandling af lovforslag nr. L 125:

Forslag til lov om ændring af lov om ophavsret. (Gennemførelse af dele af direktiv om ophavsret og beslægtede rettigheder på det digitale indre marked).

Af kulturministeren (Jakob Engel-Schmidt).

(Fremsættelse 03.05.2023. 1. behandling 10.05.2023. Betænkning 24.05.2023. 2. behandling 30.05.2023. Lovforslaget optrykt efter 2. behandling).

15) 3. behandling af lovforslag nr. L 116:

Forslag til lov om ændring af lov om arbejdsløshedsforsikring m.v. (Fritagelse for fradrag i efterløn for arbejde i sundhedsvæsenet i 2023 og 2024).

Af beskæftigelsesministeren (Ane Halsboe-Jørgensen).

(Fremsættelse 26.04.2023. 1. behandling 02.05.2023. Betænkning 24.05.2023. 2. behandling 30.05.2023. Lovforslaget optrykt efter 2. behandling).

16) 3. behandling af lovforslag nr. L 117:

Forslag til lov om ændring af lov om social pension, lov om højeste, mellemste, forhøjet almindelig og almindelig førtidspension m.v. og lov om individuel boligstøtte. (Afskaffelse af indtægtsregulering som følge af pensionistens egen arbejdsindtægt i folkepensionens grundbeløb og pensionstillæg, justering af regler med henblik på mere rimelige pensionsberegninger m.v.).

Af beskæftigelsesministeren (Ane Halsboe-Jørgensen).

(Fremsættelse 26.04.2023. 1. behandling 02.05.2023. Betænkning 24.05.2023. 2. behandling 30.05.2023. Lovforslaget optrykt efter 2. behandling).

17) 3. behandling af lovforslag nr. L 123:

Forslag til lov om ændring af lov om tobaksvarer m.v. og forskellige andre love. (Implementering af dele af delegeret direktiv vedrørende opvarmede tobaksvarer m.v.).

Af indenrigs- og sundhedsministeren (Sophie Løhde).

(Fremsættelse 28.04.2023. 1. behandling 09.05.2023. Betænkning 25.05.2023. 2. behandling 30.05.2023. Lovforslaget optrykt efter 2. behandling).

18) 3. behandling af lovforslag nr. L 80:

Forslag til lov om ændring af lov om etablering og benyttelse af en rørledning til transport af råolie og kondensat, lov om kontinentalsoklen og visse rørledningsanlæg på søterritoriet og lov om anvendelse af Danmarks undergrund. (Godkendelse af ændringer og afvikling af rørledningen, krav om effektiv drift, gennemførelse af direktiver om naturbeskyttelse, bemyndigelse vedrørende forbud mod rutinemæssig afbrænding af kulbrinter, tilladelse til forundersøgelser for visse rørledningsanlæg m.v.).

Af klima-, energi- og forsyningsministeren (Lars Aagaard).

(Fremsættelse 29.03.2023. 1. behandling 13.04.2023. Betænkning 11.05.2023. Ændringsforslag nr. 20 af 15.05.2023 uden for betænkningen af klima-, energi- og forsyningsministeren (Lars Aagaard). 2. behandling 16.05.2023. Lovforslaget optrykt efter 2. behandling. Tillægsbetænkning 25.05.2023).

19) 3. behandling af lovforslag nr. L 91:

Forslag til lov om ændring af lov om velfærdsaftaler på ældreområdet. (Justering af skriftlighedskrav og mulighed for forsøg med selvvisitation til tilbud, der træder i stedet for madservice).

Af ældreministeren (Mette Kierkgaard).

(Fremsættelse 29.03.2023. 1. behandling 12.04.2023. Betænkning 17.05.2023. 2. behandling 30.05.2023).

20) 3. behandling af lovforslag nr. L 92:

Forslag til lov om ændring af lov om social service. (Genindførelse af ordning med obligatorisk opfølgnings- og læringsforløb efter påbud fra Styrelsen for Patientsikkerheds Ældretilsyn).

Af ældreministeren (Mette Kierkgaard).

(Fremsættelse 29.03.2023. 1. behandling 03.05.2023. Betænkning 17.05.2023. 2. behandling 30.05.2023).

21) 3. behandling af lovforslag nr. L 108:

Forslag til lov om ændring af lov om almene boliger m.v. og lov om leje af almene boliger. (Tilskud til midlertidig huslejenedsættelse i visse almene boligafdelinger).

Af social- og boligministeren (Pernille Rosenkrantz-Theil).

(Fremsættelse 12.04.2023. 1. behandling 28.04.2023. Betænkning 23.05.2023. 2. behandling 30.05.2023).

22) 3. behandling af lovforslag nr. L 119:

Forslag til lov om ændring af lov om forsøg med et socialt frikort. (Forlængelse af forsøg med et socialt frikort og forhøjelse af beløbsgrænsen).

Af social- og boligministeren (Pernille Rosenkrantz-Theil).

(Fremsættelse 26.04.2023. 1. behandling 02.05.2023. Betænkning 16.05.2023. 2. behandling 30.05.2023).

23) 3. behandling af lovforslag nr. L 120:

Forslag til lov om ændring af lov om social service. (Ophævelse af aldersgrænsen og dispensationsadgangen i ordningen med kontant tilskud til ansættelse af hjælpere til overvågning og støtte i forbindelse hermed om natten).

Af social- og boligministeren (Pernille Rosenkrantz-Theil).

(Fremsættelse 26.04.2023. 1. behandling 02.05.2023. Betænkning 16.05.2023. 2. behandling 30.05.2023).

24) 2. (sidste) behandling af beslutningsforslag nr. B 38:

Forslag til folketingsbeslutning om id-kort til de mest udsatte borgere med stofmisbrug.

Af Karina Lorentzen Dehnhardt (SF) m.fl.

(Fremsættelse 22.02.2023. 1. behandling 11.04.2023. Betænkning 25.05.2023).

25) 2. (sidste) behandling af beslutningsforslag nr. B 102:

Forslag til folketingsbeslutning om at udarbejde en model til en dansk forvaltningsdomstol.

Af Torsten Gejl (ALT) m.fl.

(Fremsættelse 17.03.2023. 1. behandling 28.04.2023. Betænkning 16.05.2023).

26) 2. (sidste) behandling af beslutningsforslag nr. B 25:

Forslag til folketingsbeslutning om et nationalt forbud mod PFAS i forbrugerprodukter.

Af Mai Villadsen (EL) m.fl.

(Fremsættelse 07.02.2023. 1. behandling 13.04.2023. Betænkning 24.05.2023).

27) 2. (sidste) behandling af beslutningsforslag nr. B 63:

Forslag til folketingsbeslutning om udvidet producentansvar for tekstilproducenter og forbud mod forbrænding af usolgt tekstil.

Af Signe Munk (SF) m.fl.

(Fremsættelse 14.03.2023. 1. behandling 16.05.2023. Betænkning 24.05.2023).

28) 2. (sidste) behandling af beslutningsforslag nr. B 73:

Forslag til folketingsbeslutning om skærpet straf for forsætligt drab på flere personer og gravide.

Af Peter Kofod (DF) m.fl.

(Fremsættelse 15.03.2023. 1. behandling 21.04.2023. Betænkning 23.05.2023).

29) 2. (sidste) behandling af beslutningsforslag nr. B 80:

Forslag til folketingsbeslutning om en revision af offentlighedsloven.

Af Morten Messerschmidt (DF) m.fl.

(Fremsættelse 16.03.2023. 1. behandling 21.04.2023. Betænkning 23.05.2023).

30) 2. (sidste) behandling af beslutningsforslag nr. B 100:

Forslag til folketingsbeslutning om oprettelse af en partnerdrabskommission.

Af Karina Lorentzen Dehnhardt (SF) m.fl.

(Fremsættelse 17.03.2023. 1. behandling 12.05.2023. Betænkning 30.05.2023).

31) 2. (sidste) behandling af beslutningsforslag nr. B 101:

Forslag til folketingsbeslutning om at indføre en selvstændig bestemmelse om drugging i straffeloven.

Af Karina Lorentzen Dehnhardt (SF) m.fl.

(Fremsættelse 17.03.2023. 1. behandling 12.05.2023. Betænkning 30.05.2023).

32) 2. (sidste) behandling af beslutningsforslag nr. B 109:

Forslag til folketingsbeslutning om Den Europæiske Menneskerettighedskonvention.

Af Nick Zimmermann (DF) m.fl.

(Fremsættelse 17.03.2023. 1. behandling 21.04.2023. Betænkning 23.05.2023).

33) Eventuelt: 2. behandling af lovforslag nr. L 93:

Forslag til barnets lov.

Af social- og boligministeren (Pernille Rosenkrantz-Theil).

(Fremsættelse 29.03.2023. 1. behandling 14.04.2023. Betænkning 30.05.2023. Omtrykt).

34) 2. behandling af lovforslag nr. L 94:

Forslag til lov om ændring af lov om social service, lov om retssikkerhed og administration på det sociale område og forskellige andre love. (Ændringer som følge af barnets lov, initiativret for adopterede børn, adoption uden samtykke fra fødslen, samvær med børn på kvindekrisecentre m.v. og fasttrack for godkendelse af plejefamilier m.v.).

Af social- og boligministeren (Pernille Rosenkrantz-Theil).

(Fremsættelse 29.03.2023. 1. behandling 14.04.2023. Betænkning 30.05.2023. Ændringsforslag nr. 6 af 31.05.2023 uden for betænkningen af Karina Adsbøl (DD), Mette Thiesen (DF) og Torsten Gejl (ALT)).

35) 2. behandling af lovforslag nr. L 95:

Forslag til lov om ændring af lov om retssikkerhed og administration på det sociale område, lov om social service og forskellige andre love. (Handlekommune for børn, der hjælpes tilbage til Danmark af danske myndigheder, og for børn, hvis forældre er i udlandet, ensretning af begrebsbrug, nødvendige ændringer i handlekommunereglerne som følge af barnets lov m.v.).

Af social- og boligministeren (Pernille Rosenkrantz-Theil).

(Fremsættelse 29.03.2023. 1. behandling 14.04.2023. Betænkning 16.05.2023. Omtrykt. Ændringsforslag nr. 4 af 24.05.2023 uden for betænkningen af social- og boligministeren (Pernille Rosenkrantz-Theil). Ændringsforslag nr. 5 og 6 af 31.05.2023 uden for betænkningen af social- og boligministeren (Pernille Rosenkrantz-Theil)).

36) Forespørgsel nr. F 10:

Forespørgsel til miljøministeren om regeringens planer for natur og biodiversitet.

Af Mai Villadsen (EL) og Søren Egge Rasmussen (EL).

(Anmeldelse 13.04.2023. Fremme 18.04.2023).

37) Forespørgsel nr. F 17:

Forespørgsel til beskæftigelsesministeren om bedre forhold for seniorerne på arbejdsmarkedet.

Af Morten Messerschmidt (DF) m.fl.

(Anmeldelse 03.05.2023. Fremme 09.05.2023).

38) Forespørgsel nr. F 7:

Forespørgsel til indenrigs- og sundhedsministeren om prioriteringen i sundhedsvæsenet.

Af Lotte Rod (RV) og Martin Lidegaard (RV).

(Anmeldelse 15.03.2023. Fremme 17.03.2023).

39) Forespørgsel nr. F 13:

Forespørgsel til indenrigs- og sundhedsministeren om brug af stophormoner og krydshormoner til behandling af børn med kønsdysfori.

Af Mette Thiesen (DF) m.fl.

(Anmeldelse 25.04.2023. Fremme 27.04.2023).

Kl. 09:59

Meddelelser fra formanden

Formanden (Søren Gade):

Mødet er åbnet.

Fra medlem af Folketinget Christina Olumeko (ALT), der har orlov, har jeg modtaget meddelelse om, at hun fra og med den 2. juni 2023 atter kan give møde i Tinget.

Noah Sturis’ (ALT) hverv som midlertidigt medlem af Folketinget ophører fra nævnte dato at regne.

Fra medlem af Folketinget Christoffer Aagaard Melson (V), der har orlov, har jeg modtaget meddelelse om, at han fra og med den 16. juni 2023 atter kan give møde i Tinget.

Eva Kjer Hansens (V) hverv som midlertidigt medlem af Folketinget ophører fra nævnte dato at regne.

Fra medlem af Folketinget Helene Liliendahl Brydensholt (ALT), der har orlov, har jeg modtaget meddelelse om, at hun fra og med den 30. juni 2023 atter kan give møde i Tinget.

Nanna Høyrups (ALT) hverv som midlertidigt medlem af Folketinget ophører fra nævnte dato at regne.

Fra medlem af Folketinget Jakob Ellemann-Jensen (V), der har orlov, har jeg modtaget meddelelse om, at han fra og med den 1. august 2023 atter kan give møde i Tinget.

Heidi Banks (V) hverv som midlertidigt medlem af Folketinget ophører fra nævnte dato at regne.

Kl. 10:01

Samtykke til behandling

Formanden (Søren Gade):

De punkter, der er opført som nr. 14 og 33 på dagsordenen, kan kun med Tingets samtykke behandles i dette møde. Hvis ingen gør indsigelse, betragter jeg samtykket som givet.

Det er givet.

Det første punkt på dagsordenen er:

1) Spørgsmål om meddelelse af orlov til og indkaldelse af stedfortræder for medlem af Folketinget Peter Kofod (DF).

Kl. 10:01

Formanden (Søren Gade):

Peter Kofod (DF) har søgt om orlov fra den 10. august 2023, jf. forretningsordenens § 41, stk. 4.

Hvis ingen gør indsigelse, vil jeg betragte det som vedtaget, at der meddeles orlov som ansøgt, og at stedfortræderen indkaldes som midlertidigt medlem.

Det er vedtaget.

Det næste punkt på dagsordenen er:

2) Indstilling fra Udvalget til Valgs Prøvelse:

Godkendelse af stedfortræder som midlertidigt medlem af Folketinget for Peter Kofod (DF).

Kl. 10:01

Forhandling

Formanden (Søren Gade):

Fra Udvalget til Valgs Prøvelse har jeg modtaget indstilling om, at 1. stedfortræder for Dansk Folkeparti i Sydjyllands Storkreds, Søren Rasmussen, godkendes som midlertidigt medlem af Folketinget fra og med den 10. august 2023, i anledning af Peter Kofods orlov.

Er der nogen, der ønsker ordet?

Da det ikke er tilfældet, går vi til afstemning.

Kl. 10:02

Afstemning

Formanden (Søren Gade):

Der stemmes om udvalgets indstilling, og afstemningen starter.

Afstemningen slutter.

For stemte 111 (S, V, M, SF, DD, LA, KF, EL, RV, DF, ALT, NB og SP), imod stemte 0, hverken for eller imod stemte 0.

Udvalgets indstilling er vedtaget enstemmigt med 111 stemmer.

Det næste punkt på dagsordenen er:

3) 3. behandling af lovforslag nr. L 107:

Forslag til lov om ændring af lov for Grønland om kapitalkrav og tilsynsmæssige krav for kreditinstitutter og investeringsselskaber. (Gennemførelse for Grønland af visse ændringsforordninger til forordning (EU) nr. 575/2013 om tilsynsmæssige krav til kreditinstitutter og investeringsselskaber).

Af erhvervsministeren (Morten Bødskov).

(Fremsættelse 12.04.2023. 1. behandling 18.04.2023. Betænkning 24.05.2023. 2. behandling 30.05.2023).

Kl. 10:02

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:02

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 111 (S, V, M, SF, DD, LA, KF, EL, RV, DF, ALT, NB og SP), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

4) 3. behandling af lovforslag nr. L 88:

Forslag til lov om forsikringsvirksomhed i tværgående pensionskasser, livsforsikringsselskaber og skadesforsikringsselskaber m.v. (lov om forsikringsvirksomhed).

Af erhvervsministeren (Morten Bødskov).

(Fremsættelse 29.03.2023. 1. behandling 18.04.2023. Betænkning 25.05.2023. Ændringsforslag nr. 110 af 26.05.2023 uden for betænkningen af erhvervsministeren (Morten Bødskov). 2. behandling 30.05.2023. Lovforslaget optrykt efter 2. behandling. Ændringsforslag nr. 1 og 2 af 30.05.2023 til 3. behandling af erhvervsministeren (Morten Bødskov)).

Kl. 10:03

Forhandling

Formanden (Søren Gade):

Forhandlingen drejer sig i første omgang om de stillede ændringsforslag.

Ønsker nogen at udtale sig?

Da det ikke er tilfældet, er forhandlingen om ændringsforslagene sluttet, og vi går til afstemning.

Kl. 10:03

Afstemning

Formanden (Søren Gade):

Hvis ikke afstemning begæres, betragter jeg ændringsforslag nr. 1 og 2 af erhvervsministeren som vedtaget.

De er vedtaget.

Kl. 10:03

Forhandling

Formanden (Søren Gade):

Forhandlingerne drejer sig derefter om lovforslaget som helhed.

Ønsker nogen at udtale sig om lovforslaget?

Da det ikke er tilfældet, går vi til afstemning.

Kl. 10:03

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 110 (S, V, M, SF, DD, LA, KF, EL, RV, DF, ALT, NB og SP), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

5) 3. behandling af lovforslag nr. L 118:

Forslag til lov om ændring af årsregnskabsloven. (Implementering af Europa-Parlamentets og Rådets direktiv (EU) 2021/2101 for så vidt angår offentliggørelse af selskabsskatteoplysninger for visse virksomheder og filialer m.v.).

Af erhvervsministeren (Morten Bødskov).

(Fremsættelse 26.04.2023. 1. behandling 11.05.2023. Betænkning 25.05.2023. Omtrykt. 2. behandling 30.05.2023. Lovforslaget optrykt efter 2. behandling).

Kl. 10:04

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:04

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 101 (S, V, M, SF, DD, KF, EL, RV, DF, ALT, NB og SP), imod stemte 9 (LA), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

6) 3. behandling af lovforslag nr. L 73:

Forslag til lov om ændring af kildeskatteloven, selskabsskatteloven, kulbrinteskatteloven og ligningsloven. (Indførelse af begrænset skattepligt ved udøvelse af visse aktiviteter i Danmarks eksklusive økonomiske zone, anvendelse af kulbrinteanlæg m.v. i forbindelse med lagring af CO2 og ændring af listen over lande, der er omfattet af defensive foranstaltninger).

Af skatteministeren (Jeppe Bruus).

(Fremsættelse 29.03.2023. 1. behandling 20.04.2023. Betænkning 24.05.2023. 2. behandling 30.05.2023. Lovforslaget optrykt efter 2. behandling).

Kl. 10:04

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 10:04

Afstemning

Formanden (Søren Gade):

Der stemmes om lovforslagets endelige vedtagelse, og afstemningen starter.

Afstemningen slutter.

For stemte 106 (S, V, M, SF, DD, LA, KF, EL, RV, DF, NB og SP), imod stemte 4 (ALT), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

7) 3. behandling af lovforslag nr. L 74:

Forslag til lov om vejafgift.

Af skatteministeren (Jeppe Bruus).

(Fremsættelse 29.03.2023. 1. behandling 20.04.2023. Betænkning 24.05.2023. 2. behandling 30.05.2023. Lovforslaget optrykt efter 2. behandling).

Kl. 10:05

Forhandling

Formanden (Søren Gade):

Der er ikke stillet ændringsforslag.

Ønsker nogen at udtale sig?

Hr. Hans Kristian Skibby, Danmarksdemokraterne.

Kl. 10:05

(Ordfører)

Hans Kristian Skibby (DD):

Tak, hr. formand. L 74 er et lovforslag, der har været diskuteret relativt meget og grundigt i forbindelse med den førstebehandling, der var for noget tid siden. I Danmarksdemokraterne er vi, nok ikke overraskende, særdeles bekymrede over, hvad det egentlig er for en lov, man nu er parat til med et flertal her i Folketinget at gennemføre.

Der er ikke nogen, der kører med gods i Danmark for sjovs skyld; man gør det, fordi det er en nødvendighed. Og sådan har det faktisk været i ganske mange år. Uden godskørsel hænger Danmark ikke sammen; så mister vi altså vores sammenhængskraft. Derfor er det jo også besynderligt, at det er lykkedes nogle røde socialdemokrater at overtale nogle liberale Venstrefolk til at støtte det her lovforslag. Det er noget, vi sandt for dyden ikke kan forstå i Danmarksdemokraterne. Vi synes, det er underligt, vi synes, det er ærgerligt, og vi synes, det er en forkert beslutning. At lægge en ny godskørselsafgift på det, der hedder almindelig sund transport her i Danmark – nødvendighedskørsel med varer rundtomkring i Danmark – er en uskik. Og det er det i særdeleshed, fordi det sådan set i det her tilfælde ene og alene er en afgift, som i hvert fald i de første mange år vil være en indtægtsgivende overskudsforretning for statskassen. Det er ikke noget, der flytter noget i forhold til miljøet.

Havde det dog bare været sådan, at man med det samme kunne have sagt: Jamen det her er noget, vi gør for klimaets skyld; det er noget, vi gør, fordi det er nødvendigt. Men udfordringen er jo, at det ikke flytter synderlig meget på klimaområdet, i forhold til at der eksempelvis kom flere grønne lastbiler på vejene. Og det er bl.a. af den grund, at der simpelt hen ikke er udviklet nok på de typer af brintlastbiler med hensyn til teknologi og heller ikke i forhold til ellastbiler. Man kan bare kigge på tallene over, hvor få ellastbiler der overhovedet er i Danmark i dag, og hvor lang en ventetid der er på at få en. Og hvis det så endelig skulle ske, at man havde pengene til at købe en, er der et afskrivningsinterval, som er helt absurd. Der er ikke nogen erhvervsfolk, som ved deres fulde fem vil investere i det her i forhold til lovforslag, sådan som det er skitseret her.

I Danmarksdemokraterne er vi af den klare overbevisning, at det er nødvendigt, at vi får lov til at transportere gods rundt i Danmark, og det er der også rigtig mange arbejdspladser forbundet med. Hvis man ender med at gennemføre det her lovforslag, vil vi faktisk komme i en situation, hvor der bliver en skævvridning set i forhold til de mange danske landdistrikter. Der er rigtig mange af de her jobs, som er placeret uden for København og omegn, og det betyder altså også, at det bliver forholdsvis dyrere at drive virksomhed, hvis man bor i landdistrikterne, end hvis man bor i Aarhus, Aalborg eller København. Man får længere til sine kunder, man får en større regning.

Så har vi noteret os, at transportministeren her i weekenden var ude at sige, at man jo bare kan sende regningen videre. Man kunne egentlig ikke forstå – det var i hvert fald, hvad transportministeren udtrykte – hverken chaufførers eller vognmænds bekymring. Det er jo ansvarsforflygtigelse, må jeg nok sige. Jeg forstår simpelt hen ikke, at en regering og dens ministre ikke har en større forståelse for den situation, og hvad det kan få af vidtgående konsekvenser. Én ting er, at man laver en lov, hvor man siger, at det skal sikre, at der kommer en større overgang til godskørsel på vedvarende energikilder osv. – og det er sådan set fornuftigt nok – men det er jo ikke fornuftigt, når man som vognmand ikke kan købe og få leveret de her forskellige nyudviklede lastbiler, bl.a. i forhold til de tons, der skal til. Det er jo den store, tunge godskørsel, vi er ude i. Det er jo til at begynde med ikke biler under 12 t; det er biler over 12 t. Derfor er det sådan set fair nok, hvis man fik en afgift, men det er jo ikke fair, når man ikke giver branchen nogle alternativer til, hvordan de kan imødekomme det og forberede sig på den nye situation. Det sådan set det, der er skismaet i det her konkrete tilfælde.

Kl. 10:10

Jeg synes også, det er værd at bemærke, at hvis man alene kigger på Vestjylland og Jylland i det hele taget, er der 18 borgmestre, som har skrevet herind til Folketinget og udtrykt en stor grad af bekymring for den skævvridning, som der er i forbindelse med det her lovforslag. 15 af de borgmestre repræsenterer et af regeringspartierne, og det er Venstre. Jeg synes, det er underligt, at man ikke i regeringen og regeringens ministerier har en lidt større fornemmelse for, hvad det er, der foregår uden for Christiansborg. Det her har vidtgående konsekvenser.

Vi har hørt den her grammofonplade om, at det ikke bliver ret meget dyrere for 1 l mælk, men det er jo ikke det, det drejer sig om. Det drejer sig om sammenhængskraften. Jeg er helt med på, at hvis man tager hele den samlede godskørsel og ser det i forhold til de 2 mia. kr., man vurderer det koster i ekstra afgifter allerede fra 2025, så er det selvfølgelig ikke den enkelte godskørsel, der vælter budgettet. Men det er jo hele paletten, man skal tage med i sine overvejelser. Altså, hvis man tager en virksomhed, betaler de jo både for at få kørt varer ind til deres produktion og deres forarbejdning, og de betaler også for at få deres varer distribueret ud til deres kunder i både Danmark og andre steder. Derfor er der flere regninger, der skal betales.

Skulle der så være en enkelt vognmand eller to, som har mulighed for at finde en ekstra million til en lastbil og 300.000 kr. til en ladestander, kan de ikke få noget strøm på. Så kan de stå og blafre ude ved en eller anden omfartsvej med deres dyrt købte lastbiler, men der er ikke nogen aggregater til at sikre, at de kan få en vedvarende sikker forsyningskilde. Bl.a. i Nordjylland og på Lolland-Falster er der slet ikke strøm nok. Det er også det, der står i de svar, vi har fået fra bl.a. ITD og andre af de her brancheorganisationer – at der ikke er strøm nok i store dele af Danmark. Omvendt kan man sige, at det jo egentlig ikke gør noget, for du kan heller ikke få noget at lade op med; der findes heller ikke nogen ladeaggregater. Jamen altså, hvad skal vi så med strømmen?

Vi har en god vognmand herinde i København – vi skal ikke så langt væk – Henrik Tofteng, som har købt en spritny ellastbil. Den holder stille, og det gør den, simpelt hen fordi han ikke kan få strøm. Alligevel sidder der et flertal her i Folketinget og mener, at nu er vi nødt til at lægge den her nye brandbeskatning på hele godskørslen i Danmark, og det forstår vi simpelt hen ikke i Danmarksdemokraterne er en farbar vej at gå videre ad.

Vi er også tilhængere af den grønne omstilling, men vi vil ikke gøre det i blinde, og det er altså det, som et flertal her i Folketinget er på vej til at gøre. De famler, og de har ikke styr på, hvad konsekvenserne af det bliver. Derfor håber jeg selvfølgelig også, hvis ikke skatteministeren har lyst til at gå op og tage dialogen her fra Folketingets talerstol, at transportministeren vil komme på. Og hvis han nu heller ikke har lyst, har vi en erhvervsminister, som i hvert fald tidligere har udtalt, at det her er en logisk del af den danske erhvervspolitik, og at det er vigtigt, at vi giver nogle gode vækst- og rammebetingelser. Så hvor er regeringen i den her diskussion? Det er noget, der fylder rigtig meget hos vognmændene, og det fylder meget hos deres medarbejdere. Det fylder meget hos de virksomheder og hos de forbrugere, som kommer til at betale de her ekstra regninger, og der synes jeg, regeringen skylder os alle sammen en rigtig god forklaring.

Om den kommer, kan man jo tvivle på, men det ændrer i hvert fald ikke på den kendsgerning, at skal man implementere nye afgifter i Danmark, skal man også diskutere, hvad pengene skal bruges til. Dengang man lavede en aftale om udviklingen af biobrændstof til fly, hvor vi jo får en luftfartsafgift på flybilletter osv., viste man jo faktisk et skyldigt hensyn til branchen og sagde, at de penge, der bliver genereret og kommer ind, giver vi til den ændring, der skal være af branchen i forhold til de store, nødvendige investeringer, der skal til.

Det gør man ikke, når det drejer sig om godskørsel. Der napper man lige alle pengene og indkasserer dem til statskassen, og så efterlader man regningen hos de danske forbrugere. Det synes vi i Danmarksdemokraterne er en mærkelig måde at føre politik på. Vi synes, at hvis man kommer med så store, vidtløftige initiativer som det her, skal det gøres i en gennemsigtig proces, hvor man også viser et skyldigt hensyn til, hvad der praktisk kan lade sig gøre over en given periode. Det nytter jo ikke noget, at vi nu laver en afgift, og at det så bare er en, som branchen er nødt til at betale mange år frem, uden at de kan få leveret de nye lastbiler, som der skal til for at få godset kørt til en lavere distributionstakst. Det får man ikke. Der er simpelt hen over halvandet års leveringstid på en ellastbil. Og de store ellastbiler er ikke udviklet til den store, tunge godskørsel endnu. Vi synes, at man skal have de ting på plads, inden man kommer med en rigid afgift oven i alle de andre afgifter.

Jeg har glædet mig til den her debat. Det er selvfølgelig på en trist baggrund, men jeg håber som sagt, at ministrene, en af dem og meget gerne to eller tre, kommer op og forsvarer den politik, som de åbenbart mener er nødvendig. Danmarksdemokraterne kan ikke støtte L 74.

Kl. 10:15

Formanden (Søren Gade):

Tak for det. Der er foreløbig to korte bemærkninger. Fru Mette Thiesen, Dansk Folkeparti, værsgo.

Kl. 10:15

Mette Thiesen (DF):

Jeg vil egentlig bare sige tusind tak til hr. Hans Kristian Skibby for talen. I Dansk Folkeparti deler vi fuldstændig Danmarksdemokraternes store bekymring og frustration over det her. Jeg har personligt kaldt det politisk idioti, at man indfører den her vejafgift, og det står jeg fuldstændig ved. Det er jo kun sådan noget, der sker på Christiansborg; man indfører en afgift og prøver at tvinge en hel branche over i noget teknologi, som nærmest ikke eksisterer på nuværende tidspunkt, og som der ikke er ladestandere nok til at kunne bruge. Det er sådan noget, der kun kan ske herinde på Christiansborg bag de meget, meget tykke mure, fordi man simpelt hen ikke har været i dialog med branchen.

Jeg kunne egentlig godt tænke mig at høre ordføreren om noget. Jeg kan høre, at ordføreren er lige så optaget af det her, som jeg er og vi også er, og frustreret over det, også på vegne af de mange vognmænd, som vi har talt med. Deler ordføreren – jeg kan næsten gætte mig til svaret – transportministerens frustration og undren over, at branchen ikke glæder sig over at få en afgift, som de kan få lov til at sende videre til de danske forbrugere i landet med verdens højeste skattetryk?

Kl. 10:17

Formanden (Søren Gade):

Ordføreren.

Kl. 10:17

Hans Kristian Skibby (DD):

Tak for spørgsmålet. Vi deler i hvert fald frustrationen og bekymringen over, at der ikke er en større lydhørhed hos ministrene, som sidder på de ressortområder, der vedrører den her form for trafik i Danmark. Det er jo en nødvendighed, at vi kan levere gods rundtomkring i Danmark. Det er vores sammenhængskraft. Derfor er det jo også mærkeligt, at transportministeren netop i weekenden ligesom åbent gik ud og sagde, at han simpelt hen ikke kunne forstå, hvorfor man var så ked af, at man nu fik en ny afgift. Det var i hvert fald sådan, man oplevede det, og også sådan, fru Mette Thiesen skildrede det.

Det er sandt for dyden altså godt nok nye toner fra en ellers liberal politiker og fra et liberalt parti som Venstre. Det er også derfor, jeg synes, at det er vigtigt, at vi tager den diskussion og dialog her i Folketinget med oprejst pande og på et åbent og sagligt grundlag. Og det gør man jo bedst, ved at ministrene kommer på talerstolen og svarer på de spørgsmål, som Folketingets medlemmer har til dem.

Kl. 10:18

Formanden (Søren Gade):

Fru Mette Thiesen.

Kl. 10:18

Mette Thiesen (DF):

Tusind tak. Det er jeg sådan set enig i, og det håber jeg da også at de relevante ministre gør. Det synes jeg ville være meget naturligt. Jeg har i hvert fald også talt med rigtig mange vognmænd, som på ingen som helst tænkelig måde kan forstå, at man skulle glæde sig over at blive pålagt en afgift, at blive tvunget ud i noget teknologi, som ikke eksisterer på nuværende tidspunkt, og i øvrigt at skulle sende regningen videre til deres kunder og gøre alting meget dyrere.

Det er jo fuldstændig rigtigt, hvad ordføreren siger. Det her er kritisk infrastruktur. Det er noget, vi alle sammen er fuldstændig afhængige af, altså at det her godskørsel fungerer. Så det her er altså en ommer. Det er fuldstændig vanvittigt, og jeg gentager: Det er noget, der kun kan ske inde på Christiansborg. Jeg tror ikke, at den gængse dansker altid forstår, hvad det er for nogle mærkelige ting, der foregår herinde. Så tak for talen.

Kl. 10:18

Formanden (Søren Gade):

Ordføreren.

Kl. 10:18

Hans Kristian Skibby (DD):

Tak. Det er jo også derfor, at vi i Danmarksdemokraterne overhovedet ikke anerkender præmissen for at gennemtvinge den her lov og implementere den så hurtigt. Hvis det så bare havde flyttet noget over på den grønne energi, havde det været noget andet.

Den eneste positive klimaeffekt, det har, er jo, at der ifølge beregninger bliver færre lastbiler. Det er selvfølgelig også rigtigt nok. Hvis folk skal til at betale mere for deres godskørsel, jamen så kommer det også til at have betydning for dem. Men det ændrer ikke på, at der relativt set ikke  vil være mange flere lastbiler, der kommer til at køre på en grøn, vedvarende energikilde, i hvert fald ikke inden 2028.

Kl. 10:19

Formanden (Søren Gade):

Hr. Anders Kronborg, Socialdemokratiet.

Kl. 10:19

Anders Kronborg (S):

Der er jo intet – som i intet – nyt i det, ordføreren præsenterer på talerstolen. Vi havde en åben, ærlig og god debat under førstebehandlingen.

 Ordføreren står her og siger, at det er en uskik at lave afgifter. Jeg synes, det er en uskik, hvis vi som Folketing siger i skåltaler, at vi ønsker en grøn omstilling, og at vi så ikke vil lade forureneren betale. Den her afgift går jo klart ind og sætter et fokus og giver et incitament til, at dem, der virkelig forurener, får en større regning end dem, der faktisk kører grønt.

Så kunne jeg godt tænke mig spørge ordføreren: Er det forkert, at det faktisk er dyrere at køre på vejene i Tyskland, end det er i Danmark?

Kl. 10:20

Formanden (Søren Gade):

Ordføreren.

Kl. 10:20

Hans Kristian Skibby (DD):

I Tyskland har man jo andre afgifter og har haft det i mange år, og hvis man kigger på den beregning, der er blevet lavet af Mautafgifterne, så er det jo en kæmpestor indtægtskilde til den tyske statskasse. Jeg er selv gammel uddannet speditør, så jeg kender godt til priserne på Maut. Det er ligesom indførelsen af Øresundstolden, som Danmark jo havde stor glæde af for mange, mange år siden. Det er simpelt hen noget, der giver masser af penge i statskassen.

Det er lidt det samme, vi ude i her, hvor ordførerens eget parti jo har utrolig travlt med at pålægge de danske forbrugere nye afgifter på omkring 2 mia. kr., som man jo vurderer at det kommer til at koste oveni de 1,5 mia. kr., der betales i forvejen. Derfor synes jeg måske ikke, hr. Anders Kronborg skulle bruge så meget af sin taletid på at diskutere det i forhold til tyskerne, for det er et utrolig dårligt eksempel.

Kl. 10:21

Formanden (Søren Gade):

Hr. Anders Kronborg.

Kl. 10:21

Anders Kronborg (S):

Men der er jo intet nyt – som i intet nyt – i det, ordføreren siger her i tredjebehandlingen, i forhold til det, ordføreren sagde i førstebehandlingen.

Den her aftale er lavet bredt i Folketinget, der er en løbende dialog med branchen, og forligskredsen mødes løbende, minimum hvert halve år, med branchen. Jeg synes godt, man kan tage en dialog, men så må ordføreren komme med noget nyt. Der er intet nyt i forhold til førstebehandlingen.

Kl. 10:21

Formanden (Søren Gade):

Ordføreren.

Kl. 10:21

Hans Kristian Skibby (DD):

Jeg er da ked af, at Socialdemokraternes ordfører ikke kan lide demokratiet og folkestyret, hvor de folkevalgte her i parlamentet tager ordet, når et flertal er på vej til at gennemføre en dårlig, rigid lovgivning, som kun giver ekstra udgifter til danskerne. Det er jeg da ked af; jeg troede egentlig ikke, det var socialdemokratisk politik.

Så hørte jeg også ordføreren sige, at der er en god dialog med branchen, men jeg kunne læse i Avisen.dk, at de har sagt, at de måtte stille sig tilfreds med to stykker smørrebrød, for det var det, de fik ud af den dialog – så man skal åbenbart vælge at tale med mad i munden.

Kl. 10:22

Formanden (Søren Gade):

Hr. Kim Edberg Andersen, Nye Borgerlige.

Kl. 10:22

Kim Edberg Andersen (NB):

Tak for det. Og tak til ordføreren for en god tale, en nødvendig tale. For det, der er problemstillingen i det her, er jo dybest set præmissen. Nu hører vi igen en ordfører fra Socialdemokraterne sige, at det skal kunne betale sig at køre grønt, men det er, som om dem, der indfører det her, glemmer at lytte til, hvad det er, kritikerne siger: Vi vil gerne køre grønt i vognmandsbranchen. Det vil vi gerne. Vi kan ikke, for vi kan ikke få de lastbiler, der skal til.

Det er jo egentlig sådan, at det eneste, der ikke er nyt her, er, at regeringen endnu en gang gennemfører noget, som er tåbeligt, og så sidder de og klapper sig selv på lårene og siger: Det er jo grønt. Problemstillingen her er, at her kalder vi bluffet det, det er, og siger: Det her er lige præcis nul procent klima og hundrede procent skat. Er ordføreren ikke enig i, at det er det, det her går ud på?

Det er en skat, det er en afgift, og det koster så uden for byerne. Det er vi enige om. Det er vi vant til i den grønne omstilling; vi skal have vindmøllerne, vi skal have solcellerne, vi skal faktisk have alt det, der ikke er sjovt at se på i København, og så skal vi ovenikøbet lige miste vores arbejdspladser. Er det ikke det, der er problemstillingen, altså, at lige nøjagtig regeringen og især Socialdemokraterne sjovt nok bliver ved med at kalde det her grønt, når det dybest set bare er skat?

Kl. 10:23

Formanden (Søren Gade):

Ordføreren.

Kl. 10:23

Hans Kristian Skibby (DD):

Jo, og man kan jo ovenikøbet også sige, at hvis det så endelig skulle lykkes for nogle vognmænd at få leveret nogle ellastbiler til tungt gods eller brintteknologiske lastbiler i 2028 f.eks., så er det jo, at man vælger at øge antallet af afgiftspålagte veje fra godt 10.000 km til at være 75.000 km af det statslige vejnet, og så er man jo på den måde sikker på, at man så kan indkassere endnu flere afgifter fra endnu flere kørte kilometer.

Det er jo det, vi er vidne til, og så er det selvfølgelig også diskussionen om, at man får implementeret flere af de lidt mindre vare- og lastbiler fra januar 2027, og det er bare en indtægt, for det flytter ikke ret meget af godsmængden over på grøn, vedvarende energi. Det flytter ikke godsmængderne over på nogle lastbiler, som har andre energikilder.

Det gør det ikke, fordi det er en rigtig, rigtig dårlig forretning at købe de lastbiler, og det er faktisk endnu værre, for man kan ikke få dem leveret, om så man skulle kunne få sin bank eller sin ejerkreds til at betale for at investere i nogle nye lastbiler. Hvis man kigger på tallene, kan man jo se, at det koster godt og vel en tredjedel mere at købe en grøn bil, end det gør at købe en dieselbil, som man får i dag.

Kl. 10:24

Formanden (Søren Gade):

Tak for det. Og vi går nu videre til hr. Peter Skaarup, Danmarksdemokraterne.

Kl. 10:24

Peter Skaarup (DD):

Jeg synes, man hørte en lidt vild udtalelse her for lidt siden fra Socialdemokratiets side. Man var ligesom harm og sur over, at man under en tredjebehandling af et forslag som det her, som jo har ret store konsekvenser for en hel masse mennesker i Danmark – det er folk, der bor i landdistrikterne, folk i vognmandserhvervet; det er danskerne, forbrugerne, som kommer til at betale en højere regning for deres varer på grund af den her vejafgift – vil debattere. Det vil Socialdemokratiet åbenbart ikke debattere, for det har vi jo talt om.

Det er da noget pjat, og vil ordføreren ikke være enig med mig i, at vi da har haft masser af sager i Folketinget, hvor man har haft en førstebehandling, hvor man har debatteret; en andenbehandling, hvor man debatterer; og en tredjebehandling, hvor man debatterer?

Her har der været masser af spørgsmål, og der har været høring. Skulle vi så bare sige, at nej, nu vil vi ikke snakke om det længere, i en sag, hvor Dansk Erhverv siger, at det her ikke gør vejtransporten grønnere, men at det bare gør den dyrere? Er det ikke rimelig udemokratisk? Hvad mener ordføreren om det?

Kl. 10:25

Formanden (Søren Gade):

Ordføreren.

Kl. 10:25

Hans Kristian Skibby (DD):

Jo – det er det jo. Altså, jeg undrer mig selvfølgelig også over, at man fra regeringens side – eller i hvert fald dem, der danner baggrund for regeringen, altså, de folk, der i hvert fald støtter regeringen – og også fra Socialdemokraternes folketingsgruppes side åbenbart mener, at det er en uskik, at vi tager en åben debat.

Nu kender jeg også ordføreren, og jeg tror nu heller ikke helt på, at han mener det helt så hårdt, som han fik det sagt, men den åbne debat har vi da haft, og det er rigtigt, at vi havde en god debat ved førstebehandlingen – det er jeg sådan set enig med ordføreren i – og vi var bare ikke enige. Og så har der jo været en lang proces siden; jeg har simpelt hen stillet så mange spørgsmål til den her sag, og der er faktisk et af spørgsmålene, der ikke er blevet besvaret endnu, så vi vedtager faktisk også en lov, hvor der er et enkelt svar, der ikke er kommet endnu, fordi man afventer besvarelse fra rigspolitichefen.

Så er det vel ikke for meget forlangt, at vi tager en åben debat om noget, som berører rigtig mange mennesker her i Danmark og ikke mindst virksomheder, som har mange, mange tusind ansatte inden for den forarbejdende industri. Det er folk, der er underlagt, at de kommer til at betale for det her.

Jeg ved godt, hvordan det kommer til at gå. Jeg er selv gammel speditør og ved, hvordan man har tjent rigtig gode penge i branchen på at betale for dieselolieafgifter osv., hvor man lagde det på som en variabel udgift på den enkelte godsregning. Lur mig, om ikke også det kommer til at ske med den her afgift. Det bliver spændende at følge.

Kl. 10:26

Formanden (Søren Gade):

Hr. Peter Skaarup.

Kl. 10:26

Peter Skaarup (DD):

Tak for svaret. Jeg vil bare lige tilføje, at det jo sådan også er lidt overraskende og faktisk lidt vildt, at regeringen slet ikke tager ordet under en debat som den her, som, vil jeg igen sige, berører så mange mennesker, som den gør, og så mange arbejdspladser, som den gør; det eneste, man ligesom kunne se, da ordføreren kiggede ned på regeringsbænken – om det var den ene eller den anden eller den tredje minister – var, at det var ret sjovt, hvem det nu var, der skulle op at sige noget eller ikke sige noget.

Der må man bare sige: Det er jo ikke særlig kønt, når vi ser protester og vi ser mange mennesker, der er rigtig meget berørt af det her. Er ordføreren ikke enig i det?

Kl. 10:27

Formanden (Søren Gade):

Ordføreren.

Kl. 10:27

Hans Kristian Skibby (DD):

Jo. Og jeg er i hvert fald også enig i, at hvis man kigger på nogle af de henvendelser, som vi har fået som ordførere på området, eksempelvis fra Dansk Erhverv, kan man jo se, at ifølge beregningerne i forhold til en gennemsnitlig kørsel med en relativt tung lastbil og med 60.000 kørte kilometer om året kan man forvente en afgiftsstigning på den enkelte lastbil på 845 pct. – 845 pct. i afgiftsstigning for at køre 60.000 km erhvervskørsel her i Danmark. At det er noget, som et parti som Venstre kan støtte, forstår vi jo ikke.

Kl. 10:28

Formanden (Søren Gade):

Fru Theresa Scavenius, Alternativet.

Kl. 10:28

Theresa Scavenius (ALT):

I Alternativet går vi ind for en total omlægning af transportsektoren, og vi skal have den her massive elektrificering. Men jeg synes faktisk, der bliver rejst rigtig mange relevante kritikpunkter, og vi er også i Alternativet bekymret for, at man ikke laver de her modeller ordenligt: at man ikke gennemtænker det, og at man ikke tænker afgiftssystemet sammen med en omlægning af vores infrastruktur og de tilstrækkelige investeringer. Så jeg vil bare kvittere for kritikpunkterne og siger faktisk, at vi også mener, at regeringen bør lytte til kritikken og lave en samlet plan for, hvordan vi omstiller vores transportsektor i stedet for blot at sende en regning videre til nogle enkelte.

Kl. 10:28

Formanden (Søren Gade):

Ordføreren.

Kl. 10:28

Hans Kristian Skibby (DD):

Det tager jeg til mig. Jeg synes, det var pænt sagt, og det er selvfølgelig sådan, at man gerne skal tage udgangspunkt i virkeligheden her i Folketinget, og det er også det, jeg egentlig har en oplevelse af at fru Theresa Scavenius gør i forhold til det her. Det er også derfor, vi kan se, at alle brancheorganisationer jo har været ude med det her. Dansk Industri, DTL, ITD, DI Transport og alle mulige andre har jo været ude at påberåbe sig, at de faktisk gerne vil den grønne omstilling, og de vil gerne være med til at gøre det.

Der er faktisk også kommet en række bud på, hvordan man kan komme i mål, uden at man gør det på den her rigide måde, inden branchen er klar til det, bl.a. i forhold til kildefinansiering af den omlægning, der skal til. Vi har jo også set – og det ved jeg også at Alternativet har været bevidst om og er bevidst om – at Landdistrikternes Fællesråd har været ude med en lignende bekymring over for det her lovforslag, som er uden fornuftigt sidestykke nogen som helst steder.

Kl. 10:29

Formanden (Søren Gade):

Fru Theresa Scavenius.

Kl. 10:29

Theresa Scavenius (ALT):

Ja, for vi er nemlig også meget optaget af, hvordan man skaber den her folkelige forankring, der netop gør, at borgerne faktisk har lyst til den grønne omstilling. Derfor er det på en eller anden måde meget bekymrende, at der tit bliver lavet noget klimapolitik, som skaber noget modstand. Vi har set det i forhold til vedvarende energi og andre ting. Det er, fordi man laver en model, hvor borgerne ikke har en fordel af, hvordan man gør det. Derfor er det bare meget vigtigt, at vi tænker over nogle modeller, der gør det godt for både virksomheder og borgerne at tage den her store omstilling på sig.

Kl. 10:30

Formanden (Søren Gade):

Ordføreren.

Kl. 10:30

Hans Kristian Skibby (DD):

De betragtninger deler vi i Danmarksdemokraterne. Tak.

Kl. 10:30

Formanden (Søren Gade):

Hr. Jesper Petersen, Socialdemokratiet.

Kl. 10:30

Jesper Petersen (S):

Tak for det. Ordføreren må tage ordet alt det, han vil, og selvfølgelig give Danmarksdemokraternes mening til kende her. Jeg synes så også, at man bør gøre sig lidt mere umage med at være korrekt i sin kritik.

For det, der bliver sagt fra hr. Hans Kristian Skibbys side her, er jo, at der skulle være nul grøn effekt. Jeg vil egentlig bare godt bede hr. Hans Kristian Skibby om at bekræfte, at det er 0,4 mio. t CO2, som det her lovforslag vil indebære der bliver udledt mindre fra transportsektoren i 2030, og at det er det, vi skal forholde os til, og at det dermed har den grønne effekt. Og jeg tror jo, hvis fru Theresa Scavenius fik sin vilje, og hvis f.eks. de økonomiske vismænd, som udgav deres seneste rapport i den her uge, fik deres vilje, at en afgift som den her burde være adskillige gange højere end det, der er foreslået her. Det siger vismændene.

Men det er i første omgang bare bekræftelsen af, at der faktisk også er en CO2-besparelse ved det her lovforslag.

Kl. 10:31

Formanden (Søren Gade):

Ordføreren.

Kl. 10:31

Hans Kristian Skibby (DD):

Ja, der er jo en CO2-besparelse, når nogle lastbiler ikke kommer ud at køre og nogle folk bliver afskediget fra deres arbejde, og lastbilerne bliver kørt på skrotpladsen eller eksporteret til Ghana eller Gambia eller andre steder i verden, hvor de så får lov til at køre videre. Det har spørgeren da fuldstændig ret i.

Men jeg synes jo også, ordføreren glemmer, at hvis man kigger på de svar, vi har fået, og også det, som ordføreren selv henviser til, så fremgår det, at alle tallene er med en betydelig usikkerhed, i forhold til hvad det får af konsekvenser, eksempelvis i forhold til udviklingen i antallet af lastbiler på vejene. Og to tredjedele af den klimagevinst, det giver, kommer jo ved en ændret kørselsadfærd, ved at der kommer færre lastbiler. Det står der også i de papirer, som spørgeren henviser til.

Kl. 10:31

Formanden (Søren Gade):

Hr. Jesper Petersen.

Kl. 10:31

Jesper Petersen (S):

Men så har hr. Hans Kristian Skibby jo også lige sagt, at det, hans selv sagde i sin indledende tale, var forkert. Der blev sagt, der ingen grøn effekt var af det her lovforslag, og at det bare var fup og fidus. Men det er jo ikke rigtigt, og der har ordføreren jo lige bekræftet, at det simpelt hen var forkert, hvad man stillede sig op og sagde. Og det er jo så ærlig snak.

Jo, der er en CO2-gevinst, og der kan være en mere effektiv udnyttelse af transporten, og der kan være en omlægning af det, altså ikke bare en omlægning til el, men jo også til noget mere effektivt inden for konventionelt brændstof. Det er jo sort på hvidt, og ordføreren har bekræftet det. Det synes jeg var dejligt, altså at man så kort tid efter, at man har holdt sin indledende tale, simpelt hen kan bekræfte sig selv og lige oplyse os lidt, inden vi stemmer. Det er fint at få med.

Kl. 10:32

Formanden (Søren Gade):

Ordføreren.

Kl. 10:32

Hans Kristian Skibby (DD):

Jamen det glæder mig da, at der er en enkelt socialdemokrat, der er glad for, at jeg har taget ordet. Det var da flot. Men nu noterede jeg mig jo også, at spørgeren sagde »fup og fidus«. Mig bekendt kom jeg ikke til at bruge hverken ordet fup eller ordet fidus. Så det må ordføreren jo selv stå på mål for.

Men jeg har klart fortalt, at to tredjedele af den beregnede klimaeffekt, det her får, ikke er på grund af, at bilerne kommer til at køre på noget dejligt grøn strøm eller på noget brint, men at det er, fordi der kommer færre arbejdspladser ved den danske godskørsel, der kommer færre lastbiler på vejene, der bliver færre varer, der skal transporteres på grund af mindre aktivitet i Danmark.

Til gengæld kan ordføreren jo glæde sig over, at vi får en ny udgift på 280 mio. kr. om året til administrative byrder, og det elsker Socialdemokraterne jo.

Kl. 10:33

Formanden (Søren Gade):

Fru Susie Jessen, Danmarksdemokraterne.

Kl. 10:33

Susie Jessen (DD):

Ja, det er ikke hver dag, jeg stiller spørgsmål til en fra mit eget parti, men nu synes jeg da, anledningen er der, især fordi jeg sidder og leder efter transportministeren, som jeg havde håbet ville tage ordet i dag. Jeg kan ikke lige se ham nogen steder, så det er jo meget ærgerligt, men det kan være, at skatteministeren vil gå op på talerstolen i stedet. Det, som jeg gerne ville have spurgt regeringen om, og som jeg så i stedet for er nødt til at spørge hr. Hans Kristian Skibby om, er det her med landdistrikterne.

I min lille landsby er der en vognmandsforretning. Det er faktisk et af de eneste erhverv, der er tilbage i min lille landsby. Det betyder rigtig meget, og de vognmænd, jeg har snakket med rundtomkring, kommer fra små landsbyer, og de har måske tre lastbiler i deres ene firma. Vi ved, at der er en del brancheorganisationer, som har været ude at advare mod, at det her kommer til at betyde, at Danmark knækker over, og at det betyder et massivt minus for vores landdistrikter.

Så jeg vil egentlig også bare lige høre ordføreren om, hvor stor en indflydelse han tror det her kommer til at have for det Danmark, der er uden for København, som man åbenbart ikke bekymrer sig særlig meget om herinde.

Kl. 10:34

Formanden (Søren Gade):

Ordføreren.

Kl. 10:34

Hans Kristian Skibby (DD):

Det er et rigtig godt spørgsmål, og det er jo også derfor, at Landdistrikternes Fællesråd rigtig mange gange, gentagne gange, har insisteret på, at det her er en rigtig dårlig beslutning eller i hvert fald alt for hurtigt. Det kan godt være, at det er en rigtig beslutning på længere sigt, hvis ellers branchen havde mulighed for at omlægge deres godskørsel.

Det, der er skismaet, er, at det her ikke får flere lastbiler over på grøn vedvarende energi, i hvert fald ikke før efter 2028, og det gør det ikke på grund af finansieringen, det gør det ikke på grund af manglende aggregater, og det gør det ikke på grund af manglende strøm. Sådan er den skinbarlige sandhed bare, og det er der nogle der ikke rigtig vil diskutere, og vi prøvede jo også på at lave en høring, fordi vi gerne ville åbne debatten om det her. Jeg prøvede på at lave en høring i Skatteudvalget, men den blev lige pludselig aflyst. Der var nogle regeringspartier, der ikke syntes, de ville have en høring om det, og så valgte vi jo selv at lave en høring, i øvrigt sammen med Dansk Folkeparti, og det var en fin høring, hvor også Landdistrikternes Fællesråd kom og netop skitserede, hvad det her får af konsekvenser. Hvis man f.eks. er vognmand på Djursland og ens kunder er i Aarhus, ved vi jo, at det lægger en ekstra regning på en vognmand fra Djursland, der har længere til sine kunder, end hvis man havde sin vognmandsforretning midt inde på Marselis Boulevard.

Kl. 10:35

Formanden (Søren Gade):

Fru Susie Jessen.

Kl. 10:35

Susie Jessen (DD):

Tak for svaret, og jeg er også glad for, at ordføreren nævner den her høring, som Danmarksdemokraterne faktisk i et samarbejde med Dansk Folkeparti selv var nødt til at indkalde til, altså simpelt hen selv stå for den, og det er jo endnu en anledning til, at jeg mener, at skatteministeren nu bør gå op på talerstolen og forsvare det her. Det kan simpelt hen ikke være rigtigt, at man dukker sig. Jeg synes, man skal gå op på talerstolen.

Kl. 10:36

Formanden (Søren Gade):

Ønsker ordføreren en kommentar til det?

Kl. 10:36

Hans Kristian Skibby (DD):

Det har jeg ikke så mange kommentarer til, og det ville måske også være underligt. Men jeg deler da fru Susie Jessens betragtning og ønske om, at vi får en bedre dialog med regeringen, og det skal altså være her i Folketinget, vi tager beslutningerne. Det har vidtgående konsekvenser rigtig mange år frem, det har betydning for både arbejdspladser, beskæftigelse og sammenhængskraft i forhold til land og by. Derfor er det forkert, hvis ikke regeringen vil påtage sig den her åbne dialog.

Kl. 10:36

Formanden (Søren Gade):

Hr. Benny Engelbrecht, Socialdemokratiet.

Kl. 10:36

Benny Engelbrecht (S):

Tak. Jeg har siddet og betragtet den her debat, hvor noget af det virker, som om Danmarksdemokraterne har flyttet deres gruppemøde ind i Folketingssalen. Jeg hæfter mig ved, at hr. Hans Kristian Skibby meget tydeligt fremhæver hans store indsigt i transportbranchen. Jeg undrer mig så i den forbindelse over, at hr. Hans Kristian Skibby ikke fremhæver, at virksomheden Uno-X, som er den virksomhed, der har etableret sig med én ladestation i Nyborg, samtidig har indikeret, at de inden årets udgang har etableret yderligere ladestationer, og hvad årsagen er til det. Men kender hr. Hans Kristian Skibby årsagen til, at Uno-X er i gang med at etablere en række ladeinfrastrukturpunkter til elbiler?

Kl. 10:37

Formanden (Søren Gade):

Ordføreren.

Kl. 10:37

Hans Kristian Skibby (DD):

Jeg anerkender i hvert fald vurderingen af, at om få år vil omkring 3 pct. af den danske godstrafik blive leveret, kørt og distribueret ud med grøn, vedvarende energi. Og det er rigtigt. I dag er der kun omkring 200 ellastbiler i Danmark. Og det er ikke rigtig mange; det er nærmest 1 promille. Så det har ordføreren selvfølgelig ret i. Og så glæder jeg mig selvfølgelig over, at der er virksomheder, der vil etablere ladeaggregater og prøver på at hjælpe regeringen med nogle af deres vidtløftige mål. Men det ændrer jo bare ikke på, at vi skal have nogle helt andre mængder til, end at der er et lille festligt ladeaggregat ved en station ovre i Nyborg, hvor jeg i øvrigt selv tit tanker, når jeg er på vej hjem.

Kl. 10:38

Formanden (Søren Gade):

Hr. Benny Engelbrecht.

Kl. 10:38

Benny Engelbrecht (S):

Jeg stopper også ofte i Nyborg, ikke for at tanke, men for at lade min elbil. Men der er vi jo så forskellige, fordi jeg går op i det grønne. Men det undrer mig egentlig, at hr. Hans Kristian Skibby ikke svarer på mit spørgsmål. Det er jo sådan, at årsagen til, at Uno-X er i gang med den her store udrulning, er, at der er virksomheder, der efterspørger det. Altså, DFDS har investeret i en større del af en elektrisk flåde, og det er derfor, der er et behov. Hele pointen er jo, at Drivkraft Danmark – altså dem, som driver hele den infrastruktur, der i dag leverer diesel til lastbiler – meget klart siger: Vi skal nok være der, når lastbilerne er der. Det er der jo så tydeligvis virksomheder der er på vej med.

Kl. 10:38

Formanden (Søren Gade):

Ordføreren.

Kl. 10:38

Hans Kristian Skibby (DD):

Jo, men tingene skal efter Danmarksdemokraternes holdning i hvert fald komme i den rigtige rækkefølge. Her vælger regeringen altså at komme med en rækkefølge, hvor man vil indføre nye milliardafgifter, flere år før bare 3 pct. af tungtgodskørslen i Danmark er overgået til vedvarende energikilder. Man vil simpelt hen indkassere over 2 mia. kr. fra den 1. januar 2025 og årene frem, vel vidende at alle de her godstransportører ikke har en kinamands chance for at komme i mål med en ændring af deres vognpark på den korte bane. Der er over halvandet års ventetid på bare at få én lastbil af dem, der er udviklet i dag.

Kl. 10:39

Formanden (Søren Gade):

Hr. Peter Kofod, Dansk Folkeparti.

Kl. 10:39

Peter Kofod (DF):

Tak for det. Egentlig ville jeg bare kvittere for det samarbejde, der har været mellem vores partier, bl.a. om etableringen af den her høring, så vi alle sammen kunne blive klogere på de bekymringer, som branchen berettiget har. En af de bekymringer, der har været rejst over for mig i den landsdel, hvor jeg både bor og er valgt, er transportbranchens konkurrenceevne, og der må man sige, at der er tale om en branche, der i vel efterhånden en del år nærmest har haft brug for kunstigt åndedræt i den forstand, at det jo er enormt konkurrenceudsat, og vi ser omfattende sociale dumping på det her område, og der er en bekymring for, at det her kan gøre det værre. Hvad tænker Danmarksdemokraterne om det? Det var det første spørgsmål.

Det andet spørgsmål er: Er Danmarksdemokraterne enig i, at den danske transportbranche har det værre end klimaet?

Kl. 10:40

Formanden (Søren Gade):

Ordføreren.

Kl. 10:40

Hans Kristian Skibby (DD):

Det sidste skal der flere analyser til for at svare på. Jeg er ikke klimaekspert, men det er der så sikkert andre der er. Men jeg vil gerne skitsere fire ting, som der altså grundlæggende ikke er styr på med det her lovforslag. Man implementerer for hurtigt, og det er altså hastigheden i implementeringen; man implementerer, flere år før branchen har en chance for at overgå til nye materieltyper. Det andet skisma er manglende materialetilgængelighed. Det tredje er manglende ladeaggregater, manglende ladeinfrastruktur. Og så er der for det fjerde likviditets- og investeringsbehovet, som ikke følger med. Hvis man skal investere mange millioner som vognmand, kræver det også, at man enten har pengene selv, eller at man har en rigtig god bankforbindelse. Og som ordføreren for Dansk Folkeparti var inde på, har det været et stort skisma i mange år. Der er ikke de store likviditetsbuffere rundtomkring i det danske vognmandserhverv. Overskudsgraden er ikke så stor, som man kunne ønske sig, og det betyder selvfølgelig også, at det er meget vanskeligt at komme i mål med den her samlede investering.

Kl. 10:41

Formanden (Søren Gade):

Fru Betina Kastbjerg, Danmarksdemokraterne.

Kl. 10:41

Betina Kastbjerg (DD):

Tak for det. Jeg har også godt set, at Uno-X inden udgangen af 2023 vil etablere tre ladestandere i Danmark. Så jeg kunne godt tænke mig at høre ordføreren om noget. Hvis Uno-X fortsætter i det her tempo med tre om året, hvornår tror ordføreren så det vil være realistisk, at man kan komme rundt i Danmark med en ellastbil?

Kl. 10:41

Formanden (Søren Gade):

Ordføreren.

Kl. 10:41

Hans Kristian Skibby (DD):

Hvis man kigger på status 30. april 2023, var der 164 ellastbiler i Danmark, og langt de fleste er små lokale distributionslastbiler. Og hvis man kigger på de tungere lastbiler, var der så at sige ingen ud af 36.126 lastbiler i en vægtklasse op til 32 t. Og det siger jo sig selv, og det har spørgeren fra Danmarksdemokraterne også ret i, at tre ladestandere i Nyborg eller andre steder jo ikke er det, der flytter synderlig meget på motivationen hos folk til at købe en milliondyr ekstra lastbil.

Kl. 10:42

Formanden (Søren Gade):

Fru Betina Kastbjerg.

Kl. 10:42

Betina Kastbjerg (DD):

Så kan jeg måske bare tilslutte mig de øvrige, der også har været oppe at sige noget, og sige, at det her jo ikke er grøn omstilling, men en skat. Kan ordføreren bekræfte det?

Kl. 10:42

Formanden (Søren Gade):

Ordføreren.

Kl. 10:42

Hans Kristian Skibby (DD):

Det er ene og alene en skat. Vi afviser ikke, at der kommer en ændring om mange år, så der bliver mulighed for at investere i nogle relativt billigere, altså hvor der bliver mere prislighed, om man investerer i en ellastbil, i en brintlastbil eller i en diesellastbil. Men det er der ikke i dag. Man skal regne med cirka en tredjedel oveni, når man investerer i en lastbil, og den store diskrepans gør altså, at vognmændene aldrig vil kunne få nogen som helst rentabilitet i at investere ud fra det kørselsbehov og den dækning, de har i dag, og de priser, de får hos deres kunder. Det kan simpelt hen ikke lade sig gøre.

Kl. 10:43

Formanden (Søren Gade):

Tak for det. Der er ikke flere korte bemærkninger, og så siger vi tak til hr. Hans Kristian Skibby fra Danmarksdemokraterne.

Den næste ordfører, der har bedt om ordet, er hr. Rasmus Jarlov, Det Konservative Folkeparti.

Kl. 10:43

(Ordfører)

Rasmus Jarlov (KF):

Tak til Hans Kristian Skibby for et meget velargumenteret indlæg her imod vejafgifter. Jeg vil blot bemærke, at vi jo er mange partier, der er modstandere af den her vejafgift, som ikke giver noget til klimaet, men giver meget store omkostninger til erhvervslivet og til forbrugerne i sidste ende. Jeg synes, det er et klassisk eksempel på, hvordan demokratiet fungerer lidt dårligere, når vi har en så stejl flertalsregering, som vi har nu og her, og som er fuldstændig uimodtagelig over for argumenter.

Normalt vil det være sådan, at der vil være mulighed for at skyde dårlige idéer fra en regering ned. Her hører vi fra både højre og venstre side af salen nogle meget, meget tunge og meget, meget logiske argumenter imod det, som regeringen i gang med at gennemføre, men regeringen står bare fast. I virkeligheden kan der sidde ganske få mennesker i regeringen og fået den her idé, og så har de tvunget resten af regeringen til at gennemføre den, og så sidder der er et flertal i Folketinget, som ikke har en selvstændig vilje og ikke selvstændigt tager stilling til idéernes kvalitet, men bare gennemfører dem, fordi de har fået ordre oppefra fra deres regeringspartier. Det er det, der sker her. Det er jo grundlæggende bare en dårlig idé.

Vognmændene har ikke mulighed for at købe de køretøjer, som man har forestillet sig de kunne, og dermed bliver der ikke lavet nogen grøn omstilling på grund af den her meget, meget store afgift. Forbrugerne får bare en kæmpe ekstraregning. Hvis man vil gøre noget fornuftigt i forhold til at reducere udledninger fra diesel generelt, er der jo meget bedre værktøjer, man kunne bruge. F.eks. ville det være meget mere oplagt, hvis man ville det, at man kunne hæve dieselafgiften. Med den her meget bureaukratiske afgift, som i øvrigt også gør det super besværligt fremover at kunne gennemskue sine omkostninger som vognmand – ikke fordi det er besværligt at afregne det, men det er besværligt at gennemskue, hvilke ekstra omkostninger man får – er jo sådan en mærkelig bureaukratisk ting, man har fundet på ovre i et eller andet ministerium, og så har man fuldstændig skåret den del væk af demokratiet, som hedder, at man tager en fornuftig debat om det og så tager stilling til det ud fra de argumenter, som kommer på bordet.

Så jeg synes, det er rigtigt ærgerligt, og vi er rigtig ærgerlige på vegne af forbrugerne og på vegne af vognmændene, som bliver ramt utrolig hårdt af den her afgift. Og jeg må sige, at jeg ikke giver meget for det argument om, at de bare kan vælte det videre til forbrugerne, og så skulle det ikke være nogen afgift. Tænk, hvis vi brugte den argumentation i forbindelse med alle mulige andre afgifter, som vi vælter over på erhvervslivet, og siger, at det faktisk ikke betyder noget, hvor meget vi beskatter dansk erhvervsliv, for de kan bare sende regningen videre.

Det er en dybt, dybt dårlig idé, det er virkelighedsfjernt, og det er et tegn på, at man ikke har forstået det område, man regulerer, og det er virkelig en fejl fra regeringens side. Men det bliver desværre gennemført, fordi vi bare er oppe imod en mur, som overhovedet ikke lytter til de argumenter, der bliver fremført.

Kl. 10:46

Formanden (Søren Gade):

Tak for det. Der er foreløbig to korte bemærkninger. Fru Susie Jessen, Danmarksdemokraterne, værsgo

Kl. 10:46

Susie Jessen (DD):

Tak, og tak til Konservative for talen og for at indtage talerstolen. Jeg er glad for, at de borgerlige partier, der er i Folketinget i dag, står sammen om det her. Dansk Erhverv har været ude med en betragtning om, at vejafgiften ikke kommer til at gøre transporten grønnere, men dyrere, så jeg vil egentlig bare høre ordførerens bemærkning til Dansk Erhvervs udtalelser.

Kl. 10:47

Formanden (Søren Gade):

Ordføreren.

Kl. 10:47

Rasmus Jarlov (KF):

Det er åbenlyst rigtigt, at når der ikke rigtig er nogen realistiske alternativer for vognmændene, får de bare en ekstraregning, som de ikke kan gøre noget ved, og det kommer ikke til at have nogen stor effekt på deres opførsel og måde at producere og i øvrigt transportere varer rundt på. Det er jo det, alle siger. Alle med forstand på området siger, at det her ikke får nogen effekt for klimaet, men det kommer til at have en kæmpe omkostning for især vognmændene og også for de danske forbrugere.

Kl. 10:47

Formanden (Søren Gade):

Fru Susie Jessen.

Kl. 10:47

Susie Jessen (DD):

Jeg er fuldstændig enig. Vi ved jo også, at både Dansk Erhverv og Dansk Industri faktisk har det her mål om, at Danmark skal være et grønnere land. Det er jo ikke, fordi de ikke også har den indstilling, ligesom mange af os har her i Folketinget. Dansk Industri har også været ude og sige, at den her kilometerafgift er konkurrenceforvridende. Så jeg vil egentlig høre ordføreren, om man ikke ville kunne strikke de her ting sammen på en måde, der ikke ødelægger et vigtigt erhverv i Danmark, altså om man kunne gøre det på en klogere måde.

Kl. 10:48

Formanden (Søren Gade):

Ordføreren.

Kl. 10:48

Rasmus Jarlov (KF):

Nu vil jeg sige, at man jo selvfølgelig altid skal være lidt skeptisk over for det, når en brancheorganisation kommer og siger, at der ikke er noget, de kan gøre bedre, så det er ikke sådan, at Dansk Erhverv og Dansk Industri pr. definition har ret. Men her må man jo bare sige, at argumenterne er på plads, og der er ikke rigtig nogen modargumenter, for der er ikke nogen, der kan komme og pege på, hvordan vi skal lave den grønne omstilling, som man forestiller sig, så de får bare en straf ekstra. Og jo, der er masser af muligheder at gøre det bedre på, f.eks. energiafgifter, som er langt mere sådan neutralt, i forhold til hvem der bliver ramt, og man bare rammer der, hvor udledningerne og klimabelastningen ligger.

Kl. 10:49

Formanden (Søren Gade):

Hr. Peter Skaarup, Danmarksdemokraterne.

Kl. 10:49

Peter Skaarup (DD):

Tak til ordføreren for en meget fin tale. Jeg synes egentlig, ordføreren kom meget godt rundt om det, der er en af udfordringerne i folketingsarbejdet lige i øjeblikket: at vi har en regering, der ligesom laver kompromiserne med sig selv, og så står man fuldstændig oppe i et elfenbenstårn og kan ikke høre noget andet end sig selv, for man har jo kun snakket med sig selv.

Det er der, vi står med den her sag. Jeg kunne godt tænke mig mere præcist at spørge til en af de udfordringer, som endnu en brancheorganisation, Dansk Industri, har peget på, nemlig at kommuner jo har en større vognpark af forskellig art. De har skraldebiler, slamsugere osv., bare for at nævne nogle eksempler, som også pålignes en vejafgift. Kan ordføreren fra De Konservative se nogen steder i det materiale, der ligger omkring lovforslaget, at der er taget højde for, at kommunerne vel får højere udgifter nu som konsekvens af den her vejafgift?

Kl. 10:50

Formanden (Søren Gade):

Ordføreren.

Kl. 10:50

Rasmus Jarlov (KF):

Det har jeg ikke kendskab til at der skulle være taget højde for. Hvis jeg kender regeringen og forretningsgangene ret, ender det med, at vi på et eller andet tidspunkt får et aktstykke ovre i Finansudvalget, hvor der kommer en regning, fordi kommunerne skal kompenseres for den ekstra udgift, som de så får på grund af den her afgift. Så i sidste ende ender det vel med, at der er flyttet rundt med nogle penge fra den ene kasse til den anden kasse, uden at det rigtig har rykket noget for borgerne. Staten opkræver en afgift af kommunerne, som så bliver kompenseret, og så kan vi bruge en masse tid på det. Og det er jo svært at se, hvem der får det store ud af det.

Kl. 10:50

Formanden (Søren Gade):

Hr. Peter Skaarup.

Kl. 10:50

Peter Skaarup (DD):

Yes. Jeg sidder bare med sådan en fornemmelse af, at her står vi så med noget, hvor vi ikke rigtig ved: Ender det på den ene måde, eller ender det på den anden måde, og er det skatteborgerne, der betaler til sidst? Og vi har en regering, der ikke går op på talerstolen og ligesom forsvarer det hele. Er ordføreren ikke enig i, at det da ville være god stil, når man har så omdiskuterede forslag, som så mange interesserer sig for, at man fra regeringens side i stedet for at sidde og pjatte lidt med det bare burde gå op på talerstolen og forsvare, hvad det er, man har lavet af makværk?

Kl. 10:51

Formanden (Søren Gade):

Ordføreren.

Kl. 10:51

Rasmus Jarlov (KF):

Jo, og det er et stensikkert tegn. Vi ved jo, at det er den måde, regeringen arbejder på: at når den har en dårlig sag, prøver den bare at lade være med at tage ordet og sige noget og bare lade det dø ud. Der må vi så i oppositionen være ekstra skarpe og holde dem op på, at så nemt går det altså ikke. Der er stadig en offentlig debat, og der er stadig en kritik i Danmark, også selv om vi har en flertalsregering, som nærmest føler sig galvaniseret af, at den gør det rigtige, når alle fremfører en masse argumenter for, hvorfor det, den er i gang med, er forkert.

Kl. 10:51

Formanden (Søren Gade):

Inden den næste spørger får ordet, vil jeg bede om lidt ro ovre i grebningen. Hvis man ønsker at tale, må man gå ud til kaffemaskinen.

Den næste, der får ordet, er fru Mette Thiesen, Dansk Folkeparti. Værsgo.

Kl. 10:51

Mette Thiesen (DF):

Tusind tak. Og tak for en rigtig god tale fra ordføreren. Der er jo kommet rigtig mange gode argumenter fra den højre side af salen i den her debat, og det er også blevet nævnt tidligere, at selv om transportministeren mener, at vognmændene må være lykkelige for en afgift, som de så kan sende videre til kunderne, vil det her jo ende med at blive en ekstra skat, der pålægges danskerne. Kan ordføreren ikke sætte nogle flere ord på og måske endda bekræfte, at det jo vel i så fald vil være i strid med Venstres skattestop?

Kl. 10:52

Formanden (Søren Gade):

Ordføreren.

Kl. 10:52

Rasmus Jarlov (KF):

Jo, det er jo en dybt underlig argumentation, at sige, at det ikke betyder noget for vognmændene, fordi de bare kan sende regningen videre. Det er helt absurd at argumentere på den måde. Der er jo ingen virksomheder, som ikke bliver ramt, når de bliver pålagt ekstra skatter og afgifter, så selvfølgelig rammer det vognmændene benhårdt, men det er da også helt klart, at det også kommer til at sætte sig i fødevarepriserne, når transportudgifterne, som er en betydelig del af prisen på fødevarer, stiger voldsomt. Så er det da klart, at det også kommer til at sætte sig i priserne, og det går direkte ud over de danske forbrugere.

Om det er i strid med Venstres skattestop, vil jeg ikke gøre mig klog på, men jeg synes, vi skal huske på her, at det jo er sådan, at det, Venstre sagde før valget, ingen betydning har for, hvilken politik Venstre fører efter valget.

Kl. 10:53

Formanden (Søren Gade):

Fru Mette Thiesen.

Kl. 10:53

Mette Thiesen (DF):

Det kan vi hurtigt blive enige om – det har vi set på flere områder. Men jeg vil egentlig bare sige tak for at bekræfte det her. For det her vil jo være en ekstraregning for danskerne, og selvfølgelig er der ikke nogen, hverken vognmænd eller danskere generelt, som synes, det er rigtig dejligt at få en ekstra afgift, i øvrigt i landet med verdens største skattetryk. Så jeg vil egentlig bare takke ordføreren for også at stemme imod den her dybt mærkelige lov, som jo netop vil ekstrabeskatte danskerne, og som ikke vil gavne noget som helst i forbindelse med den grønne omstilling.

Kl. 10:53

Formanden (Søren Gade):

Ordføreren.

Kl. 10:53

Rasmus Jarlov (KF):

Selv tak. Jeg bemærker jo også, at alle borgerlige partier, som ikke har bundet sig til et regeringssamarbejde, er enige om det, og jeg er fuldstændig sikker på, at Venstre også ville være enige med os, hvis ikke de sad i regering og dermed havde deponeret deres handlekraft hos Socialdemokraterne. Det er jo rigtig ærgerligt, at vi er landet i den situation, for det her forslag vil ikke bestå et kvalitetstjek. Vi hører jo også fra den venstre side i Folketingssalen, at man også der har bekymringer over kvaliteten af den måde, det her er lavet på.

Kl. 10:54

Formanden (Søren Gade):

Hr. Hans Kristian Skibby, Danmarksdemokraterne.

Kl. 10:54

Hans Kristian Skibby (DD):

Nu vil jeg nok mene, at ordføreren ved relativt meget om turistbusser. Det er nok ikke helt ved siden af. Men jeg ved ikke, om ordføreren ved så meget om ponybiler, men ponybiler er sådan nogle biler, der kører med gods, og som vejer under 3.500 kg, og de er ikke omfattet af køre-hvile-tids-reglerne. Det betyder jo, at hvis man kigger på vejnettet i dag, er der rigtig mange steder, hvor man leverer med ponybiler, for så kan man bare køre og køre uden at tænke på bøder og sanktionering. Og der frygter mange i branchen jo netop, når man nu begynder med den her kørselsafgift på biler over 12 t, at man så også vil begynde at spekulere i at sørge for at få gods over på biler under 12 t, for så kan man jo få leveret sine varer hurtigere. Det betyder jo, at det bliver en dyrere gennemsnitlig ladmeter, fordi der jo så er færre ladmeter på en lastbil til det gods, man skal have kørt rundt, og det betyder jo så, at hvis man skal have den samme godsmængde kørt rundt, bliver det på flere lastbiler. Anerkender ordføreren ikke også, at det faktisk er en af de mest ulogiske ting – det er ikke ulogisk, for det er logisk, at det sker – eller at det er dumt, at man vedtager en lov, som medfører flere mindre lastbiler frem for færre større lastbiler?

Kl. 10:55

Formanden (Søren Gade):

Inden jeg giver ordet til ordføreren, vil jeg igen henstille til, at man tier stille, så man kan høre debatten i Folketinget. Ordføreren.

Kl. 10:55

Rasmus Jarlov (KF):

Tak. Det er korrekt, at jeg ikke ved noget om ponybiler, men der er jeg glad for, at vi har et parti i Folketinget, som ved en masse om det, og det tror jeg virkelig også at hr. Hans Kristian Skibby er den rette til. Selv om jeg ikke ved så meget om det, bilder jeg mig ind, at jeg godt sådan nogenlunde kan gennemskue de økonomiske incitamenter, og hvordan en afgift, som gør det dyrere at transportere varer på én måde, vil forårsage, at man selvfølgelig forsøger at transportere varer på en anden måde. Det er jo også derfor, at de her arbitrære afgifter, hvor man ikke beskatter forurening – for det er jo overhovedet ikke det, man gør her; man beskatter bare en bestemt måde at transportere varer på – er uhensigtsmæssige, og det er derfor, at mere generelle afgifter, altså energiafgifter, er bedre til at give en reduktion af CO2-udledninger. De er både mere retfærdige og også bedre til sådan generelt at anspore folk til at holde igen med, hvor meget brændsel de brænder af, uden at det straffer nogen uproportionalt.

Kl. 10:56

Formanden (Søren Gade):

Hr. Hans Kristian Skibby.

Kl. 10:56

Hans Kristian Skibby (DD):

Tak for svaret. Det andet spørgsmål, jeg har, er jo, i forhold til at vi gentagne gange har været inde på den store diskrepans, der er i, at hvis man som vognmand f.eks. skal købe en ellastbil som en investering, skal man regne med, at den koster cirka en tredjedel mere end eksempelvis en spritny diesellastbil. Den koster godt 1 mio. kr. ekstra. Men oven i det vil jeg bare høre ordføreren i forhold til den anden udfordring, der er, nemlig at man jo også skal investere 300.000 kr. i en ny ladestation derhjemme. Anerkender ordføreren ikke også, at hvis man har nogle og halvtreds lastbiler og man skal have bare halvdelen af dem til opladning samtidig, så er det endnu en absurd situation, som man læsser over godstransportbranchen her i Danmark?

Kl. 10:57

Formanden (Søren Gade):

Ordføreren.

Kl. 10:57

Rasmus Jarlov (KF):

Jo, det er jo åbenlyst. Og det er noget, som jeg tror især kommer til at ramme de små vognmænd, som ikke nødvendigvis har de samme gode garagefaciliteter, som de store vognmænd har, og også det er en urimelighed i det her lovforslag. Det bliver svært at være den lille vognmand med en eller to lastbiler, som holder hjemme på gården, fordi man så skal til at investere i meget større anlæg. Og der er også mange andre ekstraudgifter, f.eks. at lastbilens ladetid også skal betales til chaufførerne som løn osv. osv. Så der er mange ekstraudgifter ved det her.

Kl. 10:58

Formanden (Søren Gade):

Hr. Kim Edberg Andersen, Nye Borgerlige, værsgo.

Kl. 10:58

Kim Edberg Andersen (NB):

Tak for det, og tak til Konservative for opbakningen og støtten. De Konservative har jo været der hele vejen igennem og været imod det her. At venstrefløjen er ligeglad med det Danmark, der er uden for byerne, kommer ikke bag på nogen af os. At Venstre så også er begyndt at være ligeglad, er jo bare et rakettrin. Vi kan se dem udvikle sig mere og mere, og det bliver nok endnu bedre, når vi kommer til landbruget. Så træder de nok rigtig i karakter, når de også tvangslukker det.

Jeg tog ordet, fordi ordføreren jo er ekspert. Han har turistbusser og derfor også fingrene nede i mulden med sådan noget her. Vi hører det her argument fra venstrefløjen om, at forureneren skal betale. Men er virkeligheden ikke, som ordføreren også selv var inde på, at hvis forureneren skal betale for det her, er det jo en dieselafgift, vi skal lave, hvilket vognmændene sjovt nok også selv kom med?

Så hvis man rent faktisk gjorde, som man prædikede, var det jo en dieselafgift, man skulle lave, og så havde vi ikke behøvet det her pjatværk med at straffe Udkantsdanmark. Så havde vi lavet en dieselafgift, og så kunne folk betale en til en for det, de har forurenet. Men så ville det selvfølgelig også ramme os alle sammen, også dem, der bor i byerne. Er ordføreren ikke enig i det?

Kl. 10:59

Formanden (Søren Gade):

Ordføreren.

Kl. 10:59

Rasmus Jarlov (KF):

Det synes jeg faktisk er meget fint forklaret. For det, der udleder CO2, er jo at brænde diesel og benzin af, og hvis man godt vil have mindre af det, er det mest logiske, simple og ubureaukratiske at lægge afgiften på diesel eller benzin. For det er det, der er forureningskilden. Så ville man anspore alle – på en teknologineutral måde, og uafhængigt af hvordan de transporterer ting – til at reducere deres forbrug. Det ville jo være det logiske at gøre i stedet for at indføre den her mærkelige afgift og opfinde sådan et skema, som siger, at hvis det er den ene type biler eller den anden type kørsel, skal det beskattes på den ene måde eller den anden måde.

Det gør i øvrigt også omkostningsstrukturen endnu mere kompliceret at gennemskue som vognmand, når man fremover skal sidde og beregne, om en tur overhovedet kan betale sig. Så skal man sidde og slå op i et meget kompliceret skema for at se, hvad det er for nogle ekstra omkostninger, man bliver pålagt. Så jeg er helt, helt enig.

Kl. 11:00

Formanden (Søren Gade):

Hr. Kim Edberg Andersen.

Kl. 11:00

Kim Edberg Andersen (NB):

Det er sådan lidt nørdet. For en anden forklaring, vi har hørt fra venstrefløjen, er, at vi jo hæver grænsen for, hvor meget lastbilerne kan laste, og hvor lange de kan blive.

Men er vi ikke enige om, og det ved sådan en, der har en turistbus, jo naturligvis også, at der er noget, der hedder typegodkendelser? Vi kan godt sidde herinde og så sige: I får bare tre tons ekstra. Problemet er, at så har man mere på akslen, og lastbiler er typegodkendt på baggrund af akseltrykket. Så selv hvis vi giver dem det her, som man har brugt som sådan en honningmad til vognmændene, er virkeligheden jo, at så skal de have en ny typegodkendelse og skifte aksler på deres lastbiler.

Så er det her virkelig – jeg er jo ny i Folketinget – niveauet af tåbelighed? Tænker man ikke tingene igennem, når man gennemfører love i Folketinget?

Kl. 11:00

Formanden (Søren Gade):

Ordføreren.

Kl. 11:00

Rasmus Jarlov (KF):

Ja, det er det. Jeg tror, at det er drevet af nogle ganske få personer, som har siddet ovre i et ministerium og gjort noget, som de har tænkt har været i tråd  med de førende politikeres intentioner. Men detaljerne i det er ikke blevet ordentligt gennemarbejdet, og det bliver de jo ikke, fordi vi har en flertalsregering, som fremlægger noget, hvorefter flertallet af medlemmer i den her forsamling jo er frataget deres vilje og ret til at kigge objektivt på tingene; de skal bare stemme det, som regeringen beder dem om. Det er et demokratisk problem, ligesom jeg i øvrigt synes, at det er et demokratisk problem, at regeringspartierne overhovedet kan deltage i den her debat.

Tak for de fem-seks spørgsmål fra de borgerlige partier. Men vi bemærker jo også, at regeringspartierne ikke rigtig har noget at sige til den kritik, som vi kommer med.



Kl. 11:01

Formanden (Søren Gade):

Hr. Sigurd Agersnap, Socialistisk Folkeparti, værsgo.

Kl. 11:01

Sigurd Agersnap (SF):

Nu tegner der sig jo et billede af, at det her er en aftale, regeringen har indgået i en snæver kreds i regeringslokalerne, og derfor er det udtryk for magtfuldkommenhed. Og jeg ved godt, at det ikke er min opgave at stå og forsvare regeringen, men jeg vil bare sige, at det her jo er en bredere aftale. Altså, det er en aftale, der går fra Alternativet, SF, Enhedslisten og så til regeringens partier. Så er det ikke fair også for ordføreren lige at anerkende, at det her jo ikke er noget, der bare er udtænkt i regeringslokalerne, men faktisk er en bred aftale, der involverer store dele af Folketinget? Så det er mit ene spørgsmål.

Det andet, jeg så vil supplere med, er, at jeg også ved, at ordføreren er økonom. Og det, alle økonomer peger på, er jo, at lastbiltrafikken er underbeskattet, når man tænker på de afledte omkostninger, der er for samfundet. Det handler om CO2-forurening, det handler om støj, og det handler om vejslid. Er det ikke normalt Konservatives politik, at de afledte udgifter, man skaber for samfundet ved sin drift af en virksomhed, også skal beskattes?

Kl. 11:02

Formanden (Søren Gade):

Ordføreren.

Kl. 11:02

Rasmus Jarlov (KF):

Vi sad jo selv med i forhandlingerne langt hen ad vejen, dengang den her vejafgift kom på bordet også i forbindelse med en elbilaftale, og der var ikke nogen særlig dybdegående diskussion af den måde, det her var skruet sammen på. Det var en finansieringskilde for at få elbilaftalen til at fungere. Jeg tænker også, at det har været det, der har været venstrefløjens motivation for at gå med i aftalen, altså man derved kunne få billigere elbiler, hvilket vi i øvrigt også støtter. Men kvaliteten af den måde, det er skruet sammen på, er ikke blevet diskuteret grundigt nok.

Konservative er tilhængere af, at man beskatter opførsel, som belaster ens omgivelser. Det er helt rigtigt. Det er det, vi kalder eksternaliteter. Men vi er også tilhængere af et simpelt, gennemskueligt skattesystem, og at man gør tingene logisk og ensartet over for borgerne, i stedet for at man opfinder særafgifter for bestemte brancher og bestemte måder at gøre ting på. Det er derfor, det er så mærkeligt, at man har opfundet det her mystiske afgiftssystem, i stedet for at man bare går ind og beskatter energien, som havde været det mest logiske, hvis man ville gøre noget for klimaet.

Kl. 11:03

Formanden (Søren Gade):

Hr. Sigurd Agersnap.

Kl. 11:03

Sigurd Agersnap (SF):

Jeg synes, det her med, at man hellere vil beskatte forbrændingen og dieselen, er interessant. Det kan vi jo godt diskutere efterfølgende. Men det er vel et meget godt princip, at vi får transport generelt beskattet. Om man bruger sin lastbil eller sin almindelige bil, er vel en bedre beskatning end at lægge det på erhvervelsen af køretøjet. Det er også sådan, jeg tidligere har forstået Konservatives politik: at det er godt at beskatte forbruget af sin bil eller af sin lastbil ved kørte antal kilometer i stedet for ved erhvervelsen af køretøjerne. Så den her ideologiske modstand mod en kørselsafgift fra Konservative forstår jeg ikke helt.

Kl. 11:04

Formanden (Søren Gade):

Ordføreren.

Kl. 11:04

Rasmus Jarlov (KF):

Men nu med fare for at skulle gentage det hele om, hvorfor vi er imod det her, er det jo altså både, fordi det er en ulogisk, arbitrær måde at beskatte på, som rammer tilfældigt i stedet for at ramme i forhold til der, hvor man har et forureningsproblem, og så helt grundlæggende, fordi lastbiltransport altså er det, der får Danmark til at hænge sammen. Altså, hvis vi ikke havde lastbiltransporten, ville vi jo bogstavelig talt dø af sult, fordi der ikke ville være varer i supermarkederne. Så det er helt, helt afgørende. Og jeg synes, det er meget forkert ligesom at gøre det til noget negativt, at der bliver transporteret varer rundt i Danmark. Som vognmand må man sidde og føle lidt, at man bliver bebrejdet for det helt nødvendige arbejde, man laver hver dag, for at få samfundet til at hænge sammen.

Kl. 11:04

Formanden (Søren Gade):

Hr. Peter Kofod, Dansk Folkeparti.

Kl. 11:04

Peter Kofod (DF):

Tak for det. Man kan undre sig lidt over, er det er lykkedes den yderste venstrefløj at forføre Venstre, der jo traditionelt har keret sig om, hvad der sker uden for de store byer, men også Socialdemokratiet, der har en lang historik med at interessere sig for Produktionsdanmark, for transportbranchen og for danske arbejdspladser. Man har forført de to store partier og fået dem med i det her ideologiske projekt, som, når man gør regnebrættet op, i bedste fald har en meget, meget lille klimaeffekt, men hvor der jo altså i den anden vægtskål er nogle enorme risici – de risici, som er forbundet med det her for branchen og for danske arbejdspladser. Der er nogle ting, vi ikke kan regne ud endnu, men jeg tror, at når der er gået nogle år – for flertallet vedtager selvfølgelig det her; der er jo flertal for det, som det ser ud nu – vil man kigge tilbage på det og sige: Det her kunne man jo forudse ville gå galt; det her er grundlæggende bare en dårlig idé. Det er bygget på mavefornemmelser og en eller anden opstillet frygt, i forhold til at vi er nødt til at gøre det helt store her og nu.

Derfor vil jeg bare spørge ordføreren: Er det her ikke et udtryk for ren og skær klimapopulisme? Det er gode mavefornemmelser, men det er ikke særlig meget andet.

Kl. 11:06

Formanden (Søren Gade):

Ordføreren.

Kl. 11:06

Rasmus Jarlov (KF):

Man kan måske godt se det på den måde, men jeg synes egentlig mere, det er udtryk for et grundlæggende demokratisk problem, at der bliver gennemført ting, som jo egentlig ikke har opbakning. Altså, Venstre går jo ikke ind for det her. De stemmer bare for det alligevel, for det var ligesom prisen for, at man kunne få ministerposter; så skulle man stemme for en hel masse ting, som man ikke går ind for. Og så forsøger man sådan at gøre det til, ja, nærmest en kvalitet, at man gennemfører upopulære, dumme ting, hvilket vi andre, som sidder med en masse argumenter for, hvorfor man skal lade være med at gennemføre den politik, som Venstre nu støtter, jo synes er lidt ærgerligt. Det synes jeg er et demokratisk problem.

Der er simpelt hen ikke kvalitet nok i den her lovgivning, og i den politiske debat er villigheden til at lytte til argumenter og så rette sine forslag til simpelt hen for lille, og derfor kommer der lovgivning af lav kvalitet, som vi ser i det her tilfælde.

Kl. 11:06

Formanden (Søren Gade):

Hr. Peter Kofod.

Kl. 11:07

Peter Kofod (DF):

Jeg er rørende enig med Det Konservative Folkepartis ordfører i det svar, jeg fik.

Jeg vil så lige tillade mig at spørge ind til det, ordføreren sagde om dieselafgifter, for jeg forstår måske ikke behovet for at lave alt muligt om; altså, jeg synes jo, det er godt, som det er. Så jeg forstår ikke, hvorfor De Konservative for at ville undgå den her dårlige afgift, som regeringen og flertallet foreslår, foreslår at forhøje en anden afgift. Jeg synes bare, vi kunne fortsætte med at køre, som vi gør nu. Var det ikke en vej, altså at vi kunne overtale De Konservative til at droppe sådan nogle forfærdelige stigninger på afgifter?

Kl. 11:07

Formanden (Søren Gade):

Ordføreren.

Kl. 11:07

Rasmus Jarlov (KF):

Nu skal jeg lige for en god ordens skyld præcisere, at det ikke er sådan, at hvis man lige i morgen kom og foreslog en højere dieselafgift, ville vi bare stemme for. Men vi er sådan helt generelt tilhængere af, at vi har grønne afgifter, mod at vi så til gengæld sætter andre afgifter ned. Og det er jo også det, der mangler i det lovforslag, vi skal stemme om nu. Det er bare en skattekilde, og det går vi ikke ind for. Vi vil ikke have, at den grønne omstilling bliver en vandmelon, som er grøn udenpå og bliver solgt som grøn, men som er fuld af planøkonomi og afgifter og rød politik indeni.

Kl. 11:08

Formanden (Søren Gade):

Tak for det. Der er ikke flere korte bemærkninger, så vi siger tak til hr. Rasmus Jarlov fra Det Konservative Folkeparti.

Der er ikke flere ordførere, der har bedt om ordet, og derfor giver jeg nu ordet til skatteministeren.

Kl. 11:08

Skatteministeren (Jeppe Bruus):

Tak for det. Jeg kan bare som folkeoplysning sige, at jeg havde meldt mig på for stykke tid siden, og derfor var jeg lige oppe at sige, om jeg ikke bare kunne meddele det, så vi var fri for den her efterlysning. Jeg må også sige, at vi har haft en meget, meget grundig debat om det her under førstebehandlingen, og der har været masser af anledninger til at debattere branchen, men det skal jeg nok vende tilbage til.

Lad mig lige starte et andet sted. Tilbage i 2009 indgik den daværende VK-regering en aftale sammen med Dansk Folkeparti. Det var »Forårspakke 2.0 – Vækst, klima, lavere skat«. Og det er jo interessant, for i den aftale står der, og nu citerer jeg: Der indføres grønne kørselsafgifter på lastbiler. Det er en målsætning, at der fra 2011 skal indføres grønne kørselsafgifter på lastbiler i Danmark, og i forbindelse med indførelsen af kørselsafgifter på lastbiler er det besluttet, at danske lastbiler ud over provenuet fra den gældende vejbenyttelsesafgift skal bidrage med 500 mio. kr. årligt til finansiering af skattereformen. Det er bare lige til almindelig folkeoplysning, for det virker til, at der er nogle her i salen, der har glemt det, og det ville jo være kedeligt. Så idéen er måske ikke så ny endda.

Men så vil jeg så sige lidt om, hvor den her aftale, vi nu stemmer igennem, stammer fra. Den stammer fra en aftale tilbage i 2020, hvor man laver en samlet aftale for den grønne omstilling af vejtransporten i Danmark, og det vil sige, at de penge, der kommer ind fra den afgift, vi nu stemmer om, er med til at finansiere den grønne omstilling af vejtransporten i Danmark, herunder en lavere registreringsafgift på elbiler, det vejslid, der er på vejene som konsekvens af den tunge vejtransport, iblandingskravet. Og derfor laver man en aftale i 2020, hvor man så siger, at der er en samlet ambition for at omstille den grønne vejtransport, fordi vi for at nå vores klimamål skal omstille hele det danske samfund, og hvis ikke vi omstiller transportsektoren og vi stadig væk vil nå 70-procentsmålsætningen, skal man jo skrue mere op for f.eks. en CO2-afgift på industrien eller på landbruget. Og man kan jo godt vælge at undtage en sektor og sige, at man er imod, som jeg også kan forstå lidt på debatten, at vi på en eller anden måde skal nå nogle klimareduktionsmål i forhold til den tunge vejtransport, men medmindre man ikke vil indfri 70-procentsmålsætningen, er man nødt til i samme åndedrag så at forklare, hvor der så skal skrues op yderligere. Skal vi skrue op på CO2-afgiften på industrien, som vi lavede en bred aftale om sidste sommer, skal vi skrue op for kommende klimaafgifter på landbruget? Og hvis ikke, hvordan vil man så indfri 70-procentsmålsætningen?

Vi er i regeringen dybt optaget af at sikre balance og vækst i hele Danmark, og derfor lytter vi også meget opmærksomt til den bekymring, der har været i branchen, både hos de store vognmænd, hos brancheorganisationerne og hos de mindre vognmænd. Og ja, vi har haft dialog i lang tid med branchen. Jeg har selv haft lejlighed til at invitere på frokost – det tror jeg også jeg var citeret for her – for den vejskatskomité, der har arrangeret de første demonstrationer. Vi har også holdt møder med de store brancheorganisationer, og jeg må også sige, at der er forskel på, hvordan man håndterer og opfatter det her, afhængig af om man er en meget stor operatør på markedet, eller om man er en lille vognmand. Jeg forstår godt, hvis man er en lille vognmand, at man kan være bekymret for, hvordan det her skal håndteres, både forhold til administrationen og i forhold til de kunder, man opererer sammen med. Og det er vigtigt, at man kan bo og leve og uddanne sig og have en købmand og have en lokal skole i alle dele af Danmark, og derfor er det også lidt forkert, når der kommer en påstand om, at den grønne omstilling jo koster jobs ude i landområderne. Det er der intet belæg for. Tværtimod skaber vi faktisk vækst og arbejdspladser i hele Danmark, ikke på trods af den grønne omstilling, men i kraft af den grønne omstilling, og det skal være en ledetråd hele vejen igennem. Det burde ikke være nogen overraskelse, for det er en af de ledetråde, der er i klimaloven. Så når vi laver den grønne omstilling, gør vi det netop for at sikre en balance.

Kl. 11:13

Det var også derfor, der var kritik. En af de første opgaver, jeg fik som skatteminister tilbage i februar sidste år, var at være med til at lave en CO2-afgift på industrien. Der var voldsom kritik, i forhold til hvad det var for nogen afgiftsniveauer, vi lavede i forhold til Aalborg Portland. Der var så meget kritik, at hr. Rasmus Jarlov fra De Konservative syntes, at afgiften på Aalborg Portland skulle være meget højere, for det var en dyr og dum måde at sørge for, at man ikke skruede afgiften op for Aalborg Portland. Men hvad ville konsekvensen have været? Det manglede vi måske lidt at høre dengang. Det var jo netop, at der vil blive en produktionsnedgang, som oversteg de målsætninger, vi havde, i forhold til hvad industrien skulle bidrage med.

Lad mig så sige, at de penge, der kommer ind fra afgiften her, vil være 1 mia. kr. i 2030. Nu bliver der sagt, at de penge ryger ind i statskassen. Det er forkert. Som jeg sagde før, går det til at finansiere hele omstillingen af den grønne vejtransport. Som en del af de reduktioner, der er her, indfrier vi sådan set også det ønske, der har været fra branchen, om dimensioneringer af lastvogne. Og der er masser af debat om det med vægt, længde og aksler osv. Og det er vi i tæt dialog med branchen om. Vi har endda fremrykket det, så det kan træde i kraft allerede i 2024 i stedet for oprindelig 2025.

Derfor er man nødt til at se det her i en sammenhæng. Det er også sådan, at vi jo ikke er alene hjemme i Europa. Forventningen er, at når vi kommer hen i 2032, vil det være sådan, at der vil formentlig vil være krav om vejafgifter i hele EU. Og som man også har været inde på i debatten her, er det allerede tilfældet på de tyske motorveje. Og andre steder i Europa arbejder man med vejafgift. Vi er ekstremt optaget af, at den implementering kommer til at foregå i samarbejde med branchen. Det er også derfor, at vi fra regeringens side, særlig transportministeren og jeg som skatteminister, har haft, har og fortsætter med at have en meget, meget tæt med dialog med brancheorganisationerne og med vognmændene.

Noget af det, vi er på trapperne med, er en drivmiddelstrategi, så vi sørger for, at der, i takt med at vi vil have omstillet lastvognene til på sigt også at køre på el, selvfølgelig skal være ladestandere. Det er klart, at der ikke er nogen grund til at have en ladestander, hvis ikke der også kan komme grøn strøm ind i ladestanderen. Det er derfor, jeg er glad for og meget stolt over, at regeringen sammen med et bredt Folketing i forgårs vedtog en meget, meget flot aftale om udbygning af havvindmøller, som betyder, at vi i 2030 kommer til at producere meget mere grøn strøm end det, vi alene kommer til at forbruge i Danmark. Så der vil være grøn strøm nok til både industrien, transporten, husejere og alt det, vi skal bruge, og mere til endda. For tingene skal hænge sammen. Derfor skal det her ses i en sammenhæng mellem, hvad vi gør for at sikre, at vi faktisk producerer nok strøm, og hvad vi gør for at sikre, at der er ladeinfrastruktur rullet ud. Det er elementer, der ligger ud over den aftale og den lovgivning, vi nu skal til at stemme igennem. Så det at have en drivmiddelstrategi er et vigtigt parameter.

Noget andet er, hvordan vi understøtter, at man så faktisk kan investere og omstille i forhold til grønne lastbiler. Det kommer vi også til at arbejde videre med branchen om. Vi er også meget opmærksomme på, at vi i dag har afgiftsstrukturer i forhold til grønne drivmidler og i forhold til biogas osv., som vi også sidder og kigger på. Endelig er der en stor bekymring for, hvordan det her skal administreres. Bliver det nemt? Bliver det svært? Hvordan gør vi det? Hvordan gør vi det i relation til at være en stor operatør på markedet og være en lille operatør på markedet? Det kommer vi til at forfølge meget, meget tæt og løbende og som minimum hvert halve år følge op på. Der er også en bekymring for, hvad det er for nogle krav, der er fra EU, i forhold til administrerbarhed. Det kommer vi også til at følge op på sammen med branchen.

Så der er en tæt og løbende dialog. Det vil jeg sådan set også gerne kvittere for. For selv om jeg anerkender, at der er både politisk uenighed, men også uenighed ude i forhold til brancheorganisationerne – jeg siger ikke, at de roser afgiften – så vil jeg gerne anerkende og kvittere for den løbende konstruktive dialog, der har været, både med de store operatører, brancheorganisationerne, men faktisk også med Vejskatskomitéen, da jeg havde møde med dem – med Benny Nielsen og de andre gode folk, som jo udtrykker en bekymring, som man skal tage meget alvorligt. For hvis ikke den grønne omstilling går hånd i hånd med, at vi har industrien, erhvervet og borgerne med, misser vi også noget af det, der er essensen ved den danske grønne omstilling, noget af det, der står beskrevet i klimaloven. Derfor arbejder vi indædt for, at vi har et Danmark i balance.

Kl. 11:18

Noget af det, der måske også mangler at blive nævnt i debatten her i dag, men som vi havde med i førstebehandlingen, og som jeg gerne vil gentage her, er, at det her også skaber en lige konkurrence. De udenlandske vognmænd, der kører ind i Danmark i dag med tanken fuld af måske billig diesel, skal i fremtiden betale en vejafgift på lige fod med danske vognmænd. Hvem er det en fordel for på sigt? Det er da en fordel for dem, der kører i en grøn lastbil og dem, der betaler en mindre vejafgift end dem, der kører i en diesellastbil og betaler en højere vejafgift. Betydet det noget? Ja, selvfølgelig betyder det noget.

Så er der en anden diskussion: Jo, jo, men en del af CO2-reduktionen kommer jo fra mindre transportarbejde. Jeg tror, at hr. Hans Kristian Skibby er inde på det. Men så må man jo også være ærlig at sige – og det skylder man også at sige – at branchen jo har arbejdet indædt for at blive mere effektiv og faktisk også for at spare på diesel og gøre noget godt for klimaet. Det skylder vi også branchen en kæmpe tak for, for det har man faktisk været dygtig til at gøre. Hvad handler det om at arbejde på den måde? Det handler bl.a. om kørselsmønster, at køre effektivt, at pakke vognene effektivt. Vil det føre til mindre transportarbejde? Nej. Men vil det føre til færre lastbiler, der kører? Ja, for det er en god forretning for vognmændene. Derfor kan man jo ikke på den ene side sige, at en del af den grønne omstilling er at sørge for, at det er så effektivt og produktivt som muligt, og så på den anden side sige, at når vi nu skaber et incitament til at blive endnu mere effektiv og produktiv, er det helt galt. Det strider i hvert fald mod den omstilling, som vognmændene allerede i dag bidrager meget til.

Derfor er jeg glad for, at der er bred politisk opbakning til at vedtage det her lovforslag. Jeg vil også kvittere for, at vi faktisk har en branche, der arbejder indædt hver dag for også at bidrage til den grønne omstilling. Jeg er med på, at den her del af det ikke er et ønskescenarie, men at det skal ses i en sammenhæng. Og vi kommer til at arbejde, som vi allerede gør, i meget, meget tæt dialog med branchen. Og for at gå tilbage til der, hvor jeg startede, vil jeg sige, at man tilbage i 2009 lavede en aftale i VK-regeringen sammen med Dansk Folkeparti om at indføre en sådan afgift, som man skulle bruge til skattelettelser. Nu har vi lagt op til, at vi bruger den her afgift til at omstille hele den grønne vejtransport og ikke for at bruge provenuet inde i statskassen. Tak for ordet.

Kl. 11:21

Formanden (Søren Gade):

Tak for det, og der er en lang række korte bemærkninger. Jeg giver først ordet til hr. Kim Edberg Andersen, Nye Borgerlige. Værsgo.

Kl. 11:21

Kim Edberg Andersen (NB):

Jeg skyndte mig at trykke mig ind, da jeg hørte, at det her blev til en erkendelse. Det blev simpelt hen en erkendelsessag i Folketinget, for regeringen vælger at sige, at klimaministeren lige sidder så lykkeligt nede på sin plads, og at det ikke er hans ressort. Der er faktisk heller ikke noget erhverv derovre, og det er heller ikke klimaministerens ressort. Nej, det er skatteministerens ressort, for det her handler hundrede procent om skat. Og så kan vi jo begynde at trevle det op, i forhold til hvad skatteministeren gør. Jeg synes, det er lidt flot at påstå, at vi kommer til at pakke lastbilerne bedre. Det er helt jeg sikker på at DSV og andre faktisk har folk der er uddannet til at gøre det, for det har der faktisk været forretning i i mange år. Så sikke en gang pjat! Det har jo ikke noget med det at gøre. Skatteministeren hopper selvfølgelig let hen over det der med at give dem lov til køre med noget mere, for det med typegodkendelser sørger Danske Vognmænd eller skatteministeren jo ikke for. Det er jo Volvo og Scania og sådan nogle, der skal sørge for den del, og dem har man søreme også lige glemt. Men skatteministeren forsvarer selvfølgelig det her, og det skal skatteministeren selvfølgelig også. Men fordi man kan rive op i, at et blåt parti på et eller andet tidspunkt har kaldt noget grønt, selv om det ikke er grønt, kan man jo ikke gemme sig bag ved det, når man påstår, at det her er grønt.

Problemstillingen her er det med de arbejdspladser, for der var også en påstand fra ministerens side om, at det her ikke koster arbejdspladser. Derfor vil jeg gerne have skatteministeren til lige at tage med mig til Nordjylland, for så finder han ud af, hvor der er mistet arbejdspladser. Er skatteministeren helt sikker på, at den påstand om, at det her ikke koster arbejdspladser, har gang på jord?

Kl. 11:22

Formanden (Søren Gade):

Ministeren.

Kl. 11:22

Skatteministeren (Jeppe Bruus):

Det, som jeg i hvert fald er helt sikker på, er, at incitamenter virker. For jeg ved jo, at ordføreren i en tidligere debat – jeg tror måske, at det var under førstebehandlingen – jo faktisk var glad for og stolt af at have købt en elbil, fordi der var lavere afgifter. Hvad har finansieret de lavere afgifter? Ja, det var aftalen omkring grøn vejtransport. Så hvis der er noget, der er en tilståelsessag, er det da det. Og så er det lidt underligt bagefter at sige, at afgifter ikke virker.

Kl. 11:23

Formanden (Søren Gade):

Hr. Kim Edberg Andersen.

Kl. 11:23

Kim Edberg Andersen (NB):

Jeg er jo borgerlig nok til at indrømme, at hvis jeg på nogen måde kan slippe for at betale skat til venstreorienterede politikere, som de kan bruge herinde, så hopper jeg på den chance, lige så snart jeg kan. Jeg har også en Corvette fra 1972, og den er også billig, og det er en veteranbil. Det har jo ikke noget med incitamenter at gøre; det er bare noget med motorglæde. Så sikke en gang pjat!

Vi er tilbage ved de arbejdspladser i Nordjylland, minister. Ministeren siger, at incitamenter virker. Det er selvfølgelig nok der, hvor det går galt for venstrefløjen, altså at det for erhvervslivet handler om markedsvilkår. Og hvad gør markedet? Markedet flytter Produktionsdanmark tæt på de store hovedveje, sådan at de skal bevæge sig et kortere stykke vej. Og vi kunne godt tænke os at få statsministeren til Nordjylland, også uden for valgkampen, og forklare os, hvordan vi finder de her ekstra arbejdspladser. For det er lavtuddannede mennesker. Slagteriarbejderne skal til at pendle til Herning, og der kommer I sikkert også med en kilometerafgift, og så kan de også blive straffet for at slagte grise i Herning.

Kl. 11:24

Formanden (Søren Gade):

Ministeren.

Kl. 11:24

Skatteministeren (Jeppe Bruus):

En af de kæmpestore ting, nemlig den CO2-afgift, vi lavede for industrien, handler jo om ccs. Det betyder jo helt konkret, at man oppe i Aalborg skal udvikle ccs-anlæg i forbindelse med Aalborg Portland. Kommer det til at skabe vækst og arbejdspladser? Ja. Der er masser i den grønne omstilling, der kommer til at skabe arbejdspladser, også i Nordjylland. Vi er en til en enige om, at det er et helt centralt fokus, og at det er meget, meget vigtigt, at vi har fokus på vækst og arbejdspladser. Det er jo også det, jeg har været inde på. Det er faktisk en af de ting, vi gerne vil måle det her på, nemlig om vi lykkes med at skabe arbejdspladser i kraft af den grønne omstilling.

Kl. 11:24

Formanden (Søren Gade):

Hr. Jens Meilvang, Liberal Alliance, værsgo.

Kl. 11:24

Jens Meilvang (LA):

Først vil jeg gerne kvittere for den gode tale af hr. Hans Kristian Skibby. Vi fra Liberal Alliance er sådan set fuldstændig enige i alle de argumenter, Danmarksdemokraterne kom med.

Jeg har stadig en ting, der er lidt uafklaret for mig i den her diskussion, og det er den ladetid, man skal bruge, hvis man f.eks. flytter et læs vejgods fra Jylland til København, hvilket jo sker ofte og flere gange om dage. Så skal nogle lastbiler bruge flere timer på at lade op, inden de kan køre hjem igen. Der har argumentet i de mange samtaler, jeg har haft med bl.a. Socialdemokratiet, været, at der kunne man bare udnytte tiden til hviletid og så tage sig et hvil. Nu viser det sig, at fagforeninger og politi ifølge brancheorganisationerne ikke vil anerkende ladetiden som hviletid. Kan ministeren redegøre for, om det er korrekt, eller om man faktisk godt kan bruge ladetiden som hviletid?

Kl. 11:25

Formanden (Søren Gade):

Ministeren.

Kl. 11:25

Skatteministeren (Jeppe Bruus):

Vi forventer ikke, og det tror jeg også jeg har været inde på, at der kører sindssygt mange ellastbiler rundt på vejene i 2025, og vi forventer endda et begrænset antal i 2030. Derfor går den grønne omstilling her, altså udbygning af ladeinfrastruktur og indførelsen afgiften, også hånd i hånd med udviklingen af teknologien. Og det er klart, at der jo skal ske en teknologiudvikling. Det er også derfor, vi kommer til at følge det her meget, meget tæt. De lastvogne, man kender i dag, skal være anderledes end de lastvogne, man så køber i 2029 og 2030. Det hænger bl.a. også sammen med de krav, vi nu stiller til dimensionering og vægt, for når vi i fremtiden får ellastbiler, vil de typisk være længere og tungere, så sammenhængen mellem udviklingen på markedet og andre regler kommer vi selvfølgelig til at følge meget tæt. Det er også derfor, vi som minimum hvert halve år kommer til at følge det her, men jo også løbende sammen med branchen. Og det er klart, at der så kan være mange afledte diskussioner i forhold til det, som vi selvfølgelig må se på løbende.

Kl. 11:26

Formanden (Søren Gade):

Hr. Jens Meilvang.

Kl. 11:26

Jens Meilvang (LA):

Ministeren var inde på før, at ministeren ikke mente, at det var problematisk for produktionserhvervene ude i landdistrikterne. Jeg talte med en, der producerer stålkonstruktioner til store bygninger, og 90 pct. af kunderne er på Sjælland her omkring København. Der er en virkelig benhård konkurrence på det her område. Anerkender ministeren, at vedkommende fra Jylland, der skal transportere sine varer herover, har dårligere konkurrencevilkår i forhold til en af hans konkurrenter, der bor lige op ad København, hvor 90 pct. af vedkommendes kunder er?

Kl. 11:27

Formanden (Søren Gade):

Ministeren.

Kl. 11:27

Skatteministeren (Jeppe Bruus):

Ja, altså, hvis du skal køre længere, skal du betale mere i afgift, end hvis du skal køre kortere, så det er jo helt åbenbart. Derfor er vi også meget opmærksomme på, at der er meget store forskelle i branchen. De store logistikfirmaer, som kører rundt og fylder op et sted og tømmer og fylder op igen og kører rundt, har nogle andre vilkår at operere på og et helt andet professionelt setup end en lille vognmand, der måske har en håndfuld vogne, og som jo i sin administration og sin forretningsmodel er anderledes, måske også i relationen til kunderne, og som måske også – det er i hvert fald noget af det, jeg har hørt i dialogen med dem – har vanskeligere ved at overvælte den her afgift på kunderne, end nogle af de store har. Så mange af de her ting er jo noget af det, vi er i dialog med branchen om.

Kl. 11:27

Formanden (Søren Gade):

Hr. Hans Kristian Skibby, Danmarksdemokraterne.

Kl. 11:28

Hans Kristian Skibby (DD):

Tak. Jeg noterede mig, at ministeren henviste til en gammel aftale, fra før vores parti blev dannet i hvert fald, man selvfølgelig ikke fra før jeg var medlem af Folketinget. Men jeg synes jo bare ikke, at det er helt den rigtige præmis at bruge. Det, der egentlig er kritikpunkterne i forhold til det lovforslag, vi behandler her i dag, er jo præmissen om, at pengene ikke kommer tilbage til branchen, ligesom det er tilfældet omkring vores aftale om ændringer i flytransporten. Der har man jo valgt at lave en model, hvor man sikrer, at branchen får finansiering til den helt nødvendige omlægning til vedvarende energi-typer osv. Der sikrer man jo en vedvarende finansiering til den omlægning. Og her trækker man pengene ud af systemet og bruger dem bl.a. på administrative udgifter. Altså, man kan jo se, at hvert år skal vi fremadrettet regne med at bruge 280 mio. kr. bare på administrative byrder til at drive det her kasseapparat, som skatteministeren får lov til at igangsætte, hvis det her lovforslag bliver vedtaget.

Hvad synes ministeren om, at der er så store administrative udgifter forbundet med den her aftale?

Kl. 11:29

Formanden (Søren Gade):

Ministeren.

Kl. 11:29

Skatteministeren (Jeppe Bruus):

Jamen jeg synes egentlig, det er meget fair at sammenligne, for pengene her går jo til hele omstillingen af den grønne transportsektor. Og ud over det er vi på trapperne med en drivmiddelstrategi osv., som jo samlet set også understøtter erhvervet. Det skal jeg nok vende tilbage til senere.

Men det, som jeg tror spørgeren selv var med til dengang i 2009, var jo, at en grøn kørselsafgift skulle gå til skattelettelser. Så det var derfor, jeg tog det frem, for jeg synes jo egentlig, at det lidt udstiller, at den påstand, man nu kommer med, ikke er rigtig, og den kan jeg måske godt forstå at man har, når man selv har lavet aftalen tilbage i 2009.

Er der administration forbundet med det her? Ja, det er der. Og så er der noget andet, som jeg også må være helt ærlig og sige, og det er, at hvis man nu man var sådan ægte liberal, ville man måske have det udgangspunkt, som jeg tror Adam Smith havde, nemlig at man jo skal kunne drive sin forretning, men at man selvfølgelig også skal betale for de eksterne omkostninger, man pådutter resten af samfundet. Det gør lastvognstransporten ikke i dag. Hvis de skulle betale for alle de omkostninger, der er forbundet med den tunge vejtransport i forhold til trængsel, vejslid, ulykker og forurening, skulle afgiften i 2030 for en diesellastbil i gennemsnit ikke være 1 kr. og 30 øre, men være tættere på 6 kr.

Kl. 11:30

Formanden (Søren Gade):

Hr. Hans Kristian Skibby.

Kl. 11:30

Hans Kristian Skibby (DD):

Det ændrer jo ikke på, hr. minister, at de penge ikke ryger tilbage til branchens ændring af deres transportmateriel og deres investeringer i ladeinfrastruktur osv. Det er rigtigt, at der er bevilget nogle statslige investeringer i nogle offentlige ladestandere osv. – det kommer hen ad vejen; det er jeg helt med på – men det ændrer jo ikke på, at man ikke kan sammenligne den her aftale med den, der blev lavet for den danske flybranche, for luftfarten. Det var jo en helt anden model, hvor afgiften på hver billet går tilbage krone for krone til området. Her går de altså til mange andre ting, som ikke ligger på samme område.

Sådan nogle som ITD har været ude at kritisere det og sige, at de ikke føler, at de er blevet inddraget i det lovforberedende arbejde. Før roste ministeren branchens repræsentanter, og derfor vil jeg gerne spørge: Anerkender ministeren den kritik, som kommer fra branchen om, at de faktisk ikke er blevet omfattet af forhandlinger?

Kl. 11:31

Den fg. formand (Erling Bonnesen):

Ministeren.

Kl. 11:31

Skatteministeren (Jeppe Bruus):

Der har været en løbende og tæt dialog med branchen i lang tid, både før og undervejs indtil nu, hvor vi skal stemme her. Men når folk siger, at de har en oplevelse af, at der er brug for endnu mere dialog, kan det jo ikke nytte noget, at jeg står og siger: Jamen der har været masser af dialog, så det kan I glemme. Hvad har vi så gjort? Vi har inviteret dem ind endnu en gang; vi har fælles holdt møder med dem, transportministeren og jeg. Jeg havde fornøjelsen af at tale til en konference, som ITD holdt i sidste uge på Christiansborg.

Så når folk kommer og siger, at de gerne vil have endnu mere dialog og rækker hånden ud, så tager jeg imod den hånd og rækker selv hånden frem.

Kl. 11:32

Den fg. formand (Erling Bonnesen):

Så er det hr. Niels Flemming Hansen.

Kl. 11:32

Niels Flemming Hansen (KF):

Mange tak for det. Nogle af os var i Bruxelles i sidste uge og mødtes jo også med fagbevægelsen der, og det er fuldstændig rigtigt, hvad der er blevet sagt tidligere: Fagbevægelsen ser jo altså ikke, at ladetid er lig med hviletid.

Så kan ministeren oplyse os om, hvad ministeriets beregninger siger, i forhold til hvor mange chauffører vi så ender med at mangle? Lige nu mangler vi jo 15.000 chauffører – hvordan ser det tal ud i 2030?

Kl. 11:32

Den fg. formand (Erling Bonnesen):

Ministeren.

Kl. 11:32

Skatteministeren (Jeppe Bruus):

Jeg kan ikke tallet for 2030, men problemstillingen er reel; vi har en mangel på arbejdskraft. Apropos den samtale, vi har haft tidligere, i forhold til hvordan det her ser ud i forhold til vækst og arbejdspladser, vil jeg sige: En af de største barrierer for at kunne nå vores grønne omstilling er mangel på arbejdskraft, stort set i alle brancher.

Det rimer jo ikke helt på, at det her så skulle affolke landområderne og koste arbejdspladser, for vi er nødt til at have folk, der både kan køre en lastbil og kan grave ladeinfrastruktur ned, sætte vindmøllerne op osv. osv. Så altså, er der noget, vi er optaget af i den her regering, er det, at vi står og har rekrutteringsudfordringer både i den private sektor og i den offentlige sektor.

Kl. 11:33

Den fg. formand (Erling Bonnesen):

Hr. Niels Flemming Hansen.

Kl. 11:33

Niels Flemming Hansen (KF):

Så kan man jo undre sig over, at regeringen ønsker at bidrage til det problem med lige nøjagtig det her forslag. Et andet spørgsmål i den forbindelse er jo så, når nu ministeren siger det her med, at CO2-udledning kommer fra mindre reparationer af vejene: Kan ministeren oplyse, hvor meget mere slid der kommer på vejbanen, ved at der køres i en ellastbil i forhold til i en traditionel diesellastbil?

Kl. 11:33

Den fg. formand (Erling Bonnesen):

Ministeren.

Kl. 11:33

Skatteministeren (Jeppe Bruus):

Det er klart, at når lastbilerne bliver tungere, vil det jo alt andet lige slide mere på vejene pr. lastbil. Men omvendt kan det siges, at hvis den bliver tungere, fordi man bygger et batteri ind i den, eller fordi den bliver længere og man får en større dimensionering i forhold til det, der er i dag – det er noget af det, vi fremrykker – vil der alt andet lige blive flyttet flere varer pr. lastbil, dvs. færre lastbiler. Og det er jo den balance, der er i det.

Jeg kan konstatere, at det har været et ønske fra branchen – og det ved ordføreren formentlig meget bedre end jeg – i mange år at kigge på dimensioneringen. Det er jo noget af det, vi imødekommer, og som faktisk også giver en pæn lettelse for erhvervet her kontra udgifterne ved den afgift, der kommer.

Kl. 11:34

Den fg. formand (Erling Bonnesen):

Så er det hr. Jesper Petersen. (Jesper Petersen (S):Nej). Frafalder. Vi går videre til hr. Rasmus Jarlov. Han ses ikke til stede. Så går vi videre til fru Susie Jessen.

Kl. 11:34

Susie Jessen (DD):

Tak for talen, og jeg vil også gerne kvittere for, at skatteministeren går på talerstolen. Det er jeg faktisk rigtig glad for. Der kommer nok til at være nogle gentagelser her, også i forhold til førstebehandlingen og sådan noget, men det synes jeg også er vigtigt i en sag, der er så omfattende som den her.

Mit spørgsmål handler om geografisk skævhed, for når vi i Danmarksdemokraterne laver politik, er vores udgangspunkt altid det her med: Rammer det geografisk skævt? Og vi har jo set eksempler på, at folk siger om det her lovforslag, at det vil komme til at ramme de små virksomheder, der ligger ude i landdistrikterne, altså de små vognmandsforretninger, som måske har tre eller fire lastbiler, ikke mindst fordi det er nogle af dem, der kører allerlængst rundt i landet, så det vil komme til at have en stor betydning for dem. Det kommer til at blive dyrere at drive virksomheder, dyrere at etablere arbejdspladser, og den største regning – som jeg sagde lige før – var, at det kommer til at have en betydning for dem, der kører længst med varerne. Og det er jo i Produktionsdanmark, at omkostningerne ved det her er størst. Så jeg vil bare lige have ministeren til at anerkende det her med, at det her lovforslag kommer til at have en konsekvens for vores landdistrikter.

Kl. 11:35

Den fg. formand (Erling Bonnesen):

Ministeren.

Kl. 11:35

Skatteministeren (Jeppe Bruus):

Jeg er meget optaget af at have en tæt dialog også med de mindre vognmænd, som jo selvfølgelig er en del af de store brancheorganisationer, men som også siger – for at være helt ærlige – at det er en lidt anden situation end de store transportvirksomheders. Det var også det, jeg prøvede at beskrive før. Det er også derfor, vi kommer til at følge det her meget tæt, også i samarbejde med dem, både i forhold til hvordan man administrerer det, og hvordan det går i forhold til udvikling af de forretninger. For vi har en fælles bekymring og en fælles interesse i at sørge for, at man skal kunne drive også en lille vognmandsforretning.

Når det er sagt, ligger de vognmænd jo også i konkurrence, også med udenlandske vognmænd og andre. Og man skal måske huske her, at en udenlandsk vognmand, der så kører ind i Danmark, også kommer til at betale den vejafgift. Nogle af de forslag – der er så alternative; nu er jeg ikke blevet spurgt til det, men det kan være, at nogle andre spørger til det i forhold til dieselafgiften – vil ikke skabe en lige så stor erhvervsbelastning, men jo også udfordre vores landdistrikter, fordi det ikke bare rammer vognmænd, men det rammer alle de andre, der også ligger og pendler i en dieselbil langt til arbejde. Derfor er den balance utrolig vigtig.

Kl. 11:36

Den fg. formand (Erling Bonnesen):

Fru Susie Jessen.

Kl. 11:36

Susie Jessen (DD):

Ja, og den er nemlig vigtig, når vi snakker om klimaafgifter, og det nu i forvejen også er folk, der bor på landet, der ser alle vindmøllerne og har solcellerne i baghaven. Når vi har en CO2-afgift på vej, der rammer landbruget, er det jo også de folk, der bor på landet, der kommer til at bøde for det her. Og det er det samme med de her lastbilafgifter. Jeg ser bare ikke specielt mange initiativer fra regeringen i forhold til at få sikret det her i Danmark i balance – tværtimod. Jeg ser alle mulige andre ting, der går i den forkerte retning. Så er regeringen på vej med et eller andet, der kan understøtte vores landdistrikter, nu når det er, at man gør alle de her ting, der trækker i den forkerte retning?

Kl. 11:37

Den fg. formand (Erling Bonnesen):

Ministeren.

Kl. 11:37

Skatteministeren (Jeppe Bruus):

Jeg tror, at én ting, vi deler, er den udfordring og den oplevelse, der er ude i landdistrikterne, af: Bliver vi koblet af? Bliver der langt til vores uddannelse? Meget af det her er uddannelsespolitik. Når vi prioriterer erhvervsuddannelser osv., er det faktisk også for at sørge for, at der er gode uddannelser i hele Danmark. Når vi prioriterer og sætter penge af til vores sundhedsvæsen og gerne vil et nært sundhedsvæsen, er det for at sørge for, at man faktisk kan få en ordentlig behandling. I et sundhedsvæsen, som er blevet centraliseret gennem årene, har vi også behov for, at de sundhedstilbud kommer tættere på. Når vi prioriterer, at der er penge nok i kommunerne til at tage sig af institutioner, når der kommer flere ældre og børn, er det faktisk også for at sikre os, at der er en ordentlig service i alle kommuner i Danmark, også dem, der ikke er så velbjergede som dem, der måske ligger tættere på de store byer. Så alt det hænger jo selvfølgelig sammen i at føre en politik, der gør, at vi har et Danmark, hvor det er godt og attraktivt at bo og leve og også at drive forretning i alle dele af landet.

Kl. 11:38

Den fg. formand (Erling Bonnesen):

Så er det fru Betina Kastbjerg.

Kl. 11:38

Betina Kastbjerg (DD):

Tak for det. Jeg hæfter mig ved, at skatteministeren siger, at det her er en klimaafgift, og ud fra regeringens egne udspil vil man kunne spare 0,3 mio. t CO2-udledning. Det svarer til 0,4 pct. af Danmarks udledning. Jeg kan simpelt hen ikke se den grønne omstilling i det her, og jeg ser det som en skat. Så jeg forstår ikke, hvorfor man ikke kan prøve at gøre forudsætningerne klar, altså have materialet klar, nogle ellastbiler, der kan køre langt, og at man har infraladestrukturen klar.

Vil ministeren ikke lige forklare, hvorfor man vil straffe branchen, inden forudsætningerne er klar?

Kl. 11:39

Den fg. formand (Erling Bonnesen):

Ministeren.

Kl. 11:39

Skatteministeren (Jeppe Bruus):

Jeg er så nødt til at gå tilbage og sige, hvad det er for forudsætninger, der ligger til grund for den her afgift. Det går jo tilbage til 2020, hvor man laver en samlet aftaleplan for omstillingen af transportsektoren, og tingene kommer til at gå hånd i hånd. Derfor handler det også om at udrulle en ladeinfrastruktur og sørge for, at der bliver produceret grøn strøm, sørge for, at det er administrerbart, sørge for, at vi holder øje med, hvad der kommer fra EU, i et tæt samarbejde med branchen.

Kl. 11:39

Den fg. formand (Erling Bonnesen):

Fru Betina Kastbjerg.

Kl. 11:39

Betina Kastbjerg (DD):

Så kunne jeg godt tænke mig spørge ind til noget. Ministeren nævner også, at den her afgift jo selvfølgelig også skal gælde for udenlandske lastbiler. I forvejen har vi udenlandske lastbiler, der skylder 14 mio. kr. i ubetalte bøder, og i går var branchen til møde med bl.a. Sund & Bælt, som ikke har gjort dem mere trygge i, hvordan det her skal blive opkrævet. Det er ca. 650 mio. kr., der skal opkræves fra udenlandske vognmænd.

Hvordan vil ministeren sikre, at de kommer til at betale, når vi nu allerede ser, at de har så mange ubetalte bøder? Det kommer jo til at være en konkurrenceforvridning.

Kl. 11:40

Den fg. formand (Erling Bonnesen):

Ministeren.

Kl. 11:40

Skatteministeren (Jeppe Bruus):

Det er klart, at det, hvis man ikke betaler, og hvis der ikke er nogen kontrol, så ender med at være ligegyldigt. Det er jeg enig i. Men vi er jo ikke helt alene hjemme her. Der er jo også andre lande, der opererer med vejafgifter, som jeg var inde på tidligere, bl.a. Tyskland. Så selvfølgelig skal man udvikle et system, der gør, at du, når du kommer kørende ind i Danmark, også skal betale, og det vil jo faktisk på sigt også være en konkurrencefordel for danske vognmænd.

Så det er jo noget af det, vi arbejder sammen om i regeringen, og som vi også kommer til at arbejde sammen om med branchen.

Kl. 11:40

Den fg. formand (Erling Bonnesen):

Så er det hr. Kenneth Fredslund Petersen.

Kl. 11:40

Kenneth Fredslund Petersen (DD):

Tak. Jeg vil også gerne starte med at kvittere skatteministeren for, at han vælger at komme på talerstolen. Nu er mange af de ting, jeg kunne tænke mig at spørge om, blevet fremført. En af de ting, jeg godt vil følge op på, er, at skatteministeren siger, at vi skal udvikle et system til inddrivelse af betaling for udenlandske vognmænd. Det tror jeg faktisk jeg vil opfordre til vi ikke gør, men ser os lidt rundt. Hvis det her bliver, som der er lagt op til, tager vi noget af det, der faktisk fungerer i de andre lande.

Derudover hører jeg, at skatteministeren anerkender rigtig mange af de her begrundelser som reelle problemer, og det er faktisk rigtig mange gange, skatteministeren har givet udtryk for det. Det vil sige, at jeg forstår det sådan, at de kommende års indfasning af det her bliver ret voldsomt, og der tænker jeg, om ikke det vil give mening, at vi udsætter det et par år eller tre.

Kl. 11:41

Den fg. formand (Erling Bonnesen):

Ministeren.

Kl. 11:42

Skatteministeren (Jeppe Bruus):

Man kan jo godt udsætte initiativer i forhold til den grønne omstilling, men så må jeg også være helt ærlig og sige, at hvis vi skal nå vores overordnede klimamål, og hvis ikke det her skal bidrage til f.eks. en omstilling af hele vejtransporten, men man gerne vil nå 70 pct., er der, hvis vi altså udsætter det her, andre ting, vi skal forcere yderligere. Så man kan godt sige, at vi støtter varmt, at vi skal nå vores klimamål, men det skal bare ikke være på det her område. Men så er der andre steder, hvor der så skal skrues tilsvarende op.

Kl. 11:42

Den fg. formand (Erling Bonnesen):

Hr. Kenneth Fredslund Petersen.

Kl. 11:42

Kenneth Fredslund Petersen (DD):

Tak. Men ladeinfrastrukturen mangler, og der bliver slået på, at vægtgrænsen vil blive forøget, som det er blevet nævnt tidligere, og så vil der være en hel del problemstillinger med akseltrykket i forhold til typegodkendelse. Der vil være køre-hvile-tider, der konflikter med arbejdstidsdirektiver, og der er færdselslove, der skal overholdes, og alle aflæsninger og pålæsninger tæller ikke som køre-hvile-tid. Jeg tænker, at der er så mange udfordringer her, at jeg anser det som fuldstændig urimeligt at indføre det her på baggrund af den grønne indpakning, det er lagt i, og vi skal have modet til og give os tid til at implementere de ting, der er base for, at det her overhovedet kan lade sig gøre.

Kl. 11:43

Den fg. formand (Erling Bonnesen):

Ministeren.

Kl. 11:43

Skatteministeren (Jeppe Bruus):

Måske var det i virkeligheden mere en kommentar. Jeg tror, jeg har været inde på noget af det i forhold til svaret. Vi kommer til at følge det her meget tæt sammen med branchen.

Kl. 11:43

Den fg. formand (Erling Bonnesen):

Så er det hr. Nick Zimmermann.

Kl. 11:43

Nick Zimmermann (DF):

Tak for det. Ministeren er jo citeret for at sige til TV 2: »Jeg kommer ikke til at trække forslaget tilbage. Men vi lytter meget på den kritik, der kommer.« Det fik så mig til at udtale mig til P1 Morgen, at godt nok fortæller de brancheorganisationer, som vi i Dansk Folkeparti har talt med – altså DTL, ITD, Dansk Industri og Dansk Erhverv – at de da har haft en samtale med ministeren eller en repræsentant fra regeringen, men lyttet til er de på ingen som helst måde. De har ikke fået lov at fremføre deres argumenter, og der er ikke blevet lyttet til de modargumenter, de har. Men de har nogle rigtig gode idéer til, hvordan sådan en afgift kan komme i stand på en anden måde.

Det får så ministeren til at skrive på Twitter, at han kan forstå på P1 Morgen, at jeg har fortalt, at der ikke har været dialog med branchen om den nye vejafgift, og han skriver, at det altså ikke er første gang, at jeg uimodsagt tegner fejlagtige billeder i pressen. Derfor kunne jeg jo godt lige tænke mig at spørge ministeren: Hvad er det, som DTL, ITD, Dansk Industri og Dansk Erhverv simpelt hen har misforstået? For det synes jeg da at ministeren skylder dem et svar på.

Kl. 11:44

Den fg. formand (Erling Bonnesen):

Ministeren.

Kl. 11:44

Skatteministeren (Jeppe Bruus):

Jeg tror, at jeg står ved mit tweet. Jeg synes egentlig, at spørgeren her bekræfter det lidt. Altså, der er en eller anden udlægning af, hvad for en dialog vi har haft med branchen, og så konstaterer man, at der ikke har været nogen. Jeg var, som jeg sagde, på en konference, ITD holdt i sidste uge. Vi har holdt møder med dem. Der har løbende været dialog, både hos mig, men jo også ovre hos transportministeren. Jeg synes egentlig, at spørgsmålet og det der er lidt noget pjat.

Kl. 11:45

Den fg. formand (Erling Bonnesen):

Hr. Nick Zimmermann.

Kl. 11:45

Nick Zimmermann (DF):

Men hvis dialogen bare har været dig eller transportministeren, der har fortalt dem hvordan og hvorledes, og at det her lovforslag kommer til at være fastholdt, er det vel i virkeligheden ikke en dialog. Så er det vel bare en orientering om, at man gennemfører det, uanset hvor mange gode modargumenter der nu engang måtte være imod det.

Jeg kunne egentlig godt lige tænke mig her til sidst at prøve at spørge ministeren: Hvor mange danske vognmænd har han eller nogle andre repræsentanter fra regeringen egentlig besøgt i forbindelse med vedtagelsen af den her nye lov? Altså, hvor mange vognmand har ministeren snakket med, hvor mange gode, ærlige danske lastbilchauffører har ministeren talt med, og hvoromkring i landet har det været?

Kl. 11:45

Den fg. formand (Erling Bonnesen):

Ministeren.

Kl. 11:45

Skatteministeren (Jeppe Bruus):

Jeg har haft en god, tæt og løbende dialog med branchen og med vognmændene, og det kommer jeg også til at have fortsat.

Kl. 11:45

Den fg. formand (Erling Bonnesen):

Så er det fru Inger Støjberg.

Kl. 11:45

Inger Støjberg (DD):

Tak. Det er jo meget nemt at stå på Folketingets talerstol eller sidde bag i ministerbilen og holde klimafanen meget, meget højt og sige, at klimamålene skal nås, og at det skal de i huj og hast. Det, jeg bare tror regeringen mangler at forstå i den her sag, er, at vi har med virkelige mennesker at gøre, der lever i den virkelige verden – der, hvor der produceres, der, hvor man skal tjene sine penge ved at stå op hver eneste morgen og drive en virksomhed.

Jeg har ikke mødt en eneste vognmand eller en eneste chauffør, der ikke gerne vil være med til at nå klimamålene, men det skal være på en måde, så man stadig væk kan stå op hver eneste morgen, producere, tjene sine penge og i øvrigt servicere alle os andre. Det er jo det, der er problemet, for teknologien og infrastrukturen er jo ikke på plads, og det er jo derfor, vi bare siger, at de ting skal være på plads, før man kan gennemføre sådan nogle ting som de her, for ellers vil omkostningerne i den virkelige verden simpelt hen være for store.

Kl. 11:47

Den fg. formand (Erling Bonnesen):

Ministeren.

Kl. 11:47

Skatteministeren (Jeppe Bruus):

Jeg er ekstremt optaget af – nu bruger jeg fru Inger Støjbergs ord – den virkelige virkelighed. Jeg synes også, hvis jeg skal være helt ærlig, det er lidt nemt at tegne et billede af, at fordi jeg er minister, er jeg helt ude af trit med, hvad der foregår derude, eller at jeg ikke bekymrer mig om det, fordi jeg sidder på bagsædet af en ministerbil. Jeg synes faktisk, det er lidt for letkøbt.

Jeg tror faktisk, vi alle som folkevalgte har en oprigtig interesse og opgave i at sørge for, at man kan drive sin forretning og bo og leve, som man ønsker, og jeg synes egentlig, det forfladiger det lidt, når man skyder mig i skoene, at fordi jeg er minister, har jeg ingen kontakt med eller fornemmelse for, hvad der foregår. Jeg har egentlig højere tanker både om ordføreren og mig selv.

Kl. 11:47

Den fg. formand (Erling Bonnesen):

Fru Inger Støjberg.

Kl. 11:48

Inger Støjberg (DD):

Jeg tror ærlig talt, at hvis ministeren tog en snak med nogle af de chauffører, det her omfatter, og nogle af de vognmand, som også har et ansvar også for at drive deres virksomheder, ville ministeren få en lidt anden opfattelse af det.

Der er så dyb en frustration og så stor en afmagt over det her, og det er bare det, vi appellerer til at regeringen skal forstå. Det her er et virkeligt problem. Man er gået i gang med at lægge nogle enorme hindringer ind, der betyder, at det her kommer til at koste arbejdspladser, og at det kommer til at koste rigtig mange arbejdspladser, simpelt hen fordi man ikke har fået teknologien og infrastrukturen på plads. Som sagt har jeg ikke mødt en eneste chauffør eller vognmand, der ikke gerne vil være med til at løse de klimaudfordringer, som vi står over for, men man skal også have midlerne til det og muligheden for det.

Kl. 11:48

Den fg. formand (Erling Bonnesen):

Ministeren.

Kl. 11:48

Skatteministeren (Jeppe Bruus):

Den sidste del er jeg helt enig i. Jeg møder heller ikke nogen, der ikke vil det. Derfor ringede jeg også til Benny Nielsen, der var med til at arrangere de demonstrationer, og sagde: Jeg vil gerne komme og besøge dig oppe i Morsø. Så kom han til København med Vejskatskomitéen, som så opløste sig selv bagefter, hvorefter der var nogle, der lavede en konspirationsteori om, at det skyldtes, at jeg skulle have en interesse i, at de ikke demonstrerede. Altså, igen er det der med at tegne et billede af, at jeg ikke er optaget af at snakke med de vognmænd, som oplever konsekvenserne af den lovgivning, vi laver, fortegnet. Selvfølgelig er jeg optaget af det, og vi kommer til at have en løbende dialog, også med de folk, i takt med at vi implementerer det her.

Kl. 11:49

Den fg. formand (Erling Bonnesen):

Så er det hr. Rasmus Jarlov.

Kl. 11:49

Rasmus Jarlov (KF):

Jeg forstod på skatteministerens indlæg her, at hovedargumentet for at indføre den her vejafgift, var, at der havde været en formulering i en trafikaftale fra 2009, som nogle borgerlige partier også havde været med i. Der må jeg jo sige, at den føler vi os åbenbart mindre forpligtet af, end skatteministeren gør. Vi tager stilling til, om det her er en god eller en dårlig idé uden at skele ret meget til en sætning i en aftale fra 2009. Jeg synes simpelt hen, det er fuldstændig irrelevant.

Jeg kan også hilse fra vognmændene og sige, at ministerens forståelse for, at de er bekymrede over afgiften, ikke betyder så meget for dem. Det, der betyder noget for dem, er, at de gerne vil slippe for at få en kæmpestor afgift på hundredtusindvis af kroner pr. vognmand, som truer deres eksistens og deres forretning og gør, at de kommer til at leve som fattigere mennesker fremover; de kommer måske endda også til at skulle fyre nogle af deres medarbejdere. Og fra forbrugerne kan jeg sige, at mange mennesker er bekymrede over, at der kommer højere afgifter.

Jeg synes, regeringen skulle genoverveje det her, når der er så få rigtige argumenter for at indføre afgiften.

Kl. 11:50

Den fg. formand (Erling Bonnesen):

Ministeren.

Kl. 11:50

Skatteministeren (Jeppe Bruus):

Men det er jo sympatisk, at hr. Rasmus Jarlov gør sig til talsmand for branchen og for forbrugerne. Igen vil jeg sige: Vi er jo i meget tæt dialog med dem, både jeg selv og min gode kollega ovre i Transportministeriet. Og når jeg før refererede til aftalen fra 2009, som jo ikke bare var en eller anden tilfældig aftale, men var den daværende VK-regerings aftale med Dansk Folkeparti om forårspakken, så er det, fordi bl.a. hr. Rasmus Jarlov, tror jeg, gjorde det sådan ideologisk, altså at det var helt forfærdeligt, at man kunne forestille sig det her, og at det nok var penge, der skulle i statskassen. Men modsat den aftale, vi laver nu, som jo ikke er inspireret af det her, så skulle de grønne vejafgifter gå til skattelettelser. Og det var bare det, jeg forsøgte at sætte lidt i perspektiv. Det er ikke, fordi vi er inspireret af, hvad der foregik dengang – tværtimod har vi lige netop lavet det her som en konstruktion af den samlede omstilling af vejtransporten og i en sammenhæng med, at det ikke bare er en afgift, der skal finansiere skattelettelser, men jo faktisk en afgift, der skal gå hånd i hånd med, at vi udvikler grøn strøm, ladeinfrastruktur osv., og jo med oprigtig interesse i at have en løbende dialog med branchen om, hvordan vi implementerer det her i årene fremover.

Kl. 11:51

Den fg. formand (Erling Bonnesen):

Hr. Rasmus Jarlov.

Kl. 11:51

Rasmus Jarlov (KF):

Jamen altså, jeg må bare sige, at jeg er ret ligeglad med, hvad der har stået i en aftale fra 2009. Vi skal tage stilling til, om det er en god idé at indføre en vejafgift eller ej, og det tager vi stilling til ud fra argumenter for eller imod at indføre den vejafgift og ikke ud fra, hvad der har stået i en trafikaftale fra 2009. Jeg synes, det er fuldstændig irrelevant.

Vores modstand er ikke ideologisk eller principiel. Vi vil gerne være med til grønne afgifter. Det er helt generelt for os, at det vil vi gerne. Men vi vil ikke være med til dårlige afgifter. Det er kvaliteten i den måde, man laver det her på, som vi kritiserer. Det har fremgået krystalklart af hele den her debat, at der er så mange indvendinger imod den måde, det her er så arbitrært strikket sammen på, og de kæmpe omkostninger, det kommer til at give, men uden en effekt for klimaet.

Kl. 11:52

Den fg. formand (Erling Bonnesen):

Ministeren.

Kl. 11:52

Skatteministeren (Jeppe Bruus):

Men jeg er også bare nødt til at udfordre lidt den anden vej og sige, at hvis man ikke vil det her element, er man jo nødt til så at pege på, hvor det så i øvrigt er, der skal skrues op. Og jeg ved godt, hvor hr. Rasmus Jarlov vil pege hen. Han vil sige, at så skal vi skrue afgiften op på Aalborg Portland eller andre steder i industrien. Men jeg er også nødt til at være ærlig og sige: Hvad er konsekvensen af det? Ja, det er jo en produktionsnedgang. Vi aftager ca. 80 pct. af den cement, vi bruger i Danmark, fra Aalborg Portland. Og det er jo rigtigt ud fra de beregninger, der ligger, at hvis man skruer op for afgiften, vil de sætte produktionen ned, og så skal vi importere den cement andre steder fra. Får vi mere i forhold til klimaet ud af det? Det kan godt være på den korte bane, men lever vi op til klimalovens ambition om, at vi ikke skal afvikle, men udvikle, også i Nordjylland? Nej, det gør vi ikke.

Kl. 11:53

Den fg. formand (Erling Bonnesen):

Så er det hr. Hans Andersen. Han frafalder. Så er det hr. Peter Skaarup.

Kl. 11:53

Peter Skaarup (DD):

Tak til skatteministeren for at komme i Folketingssalen. Jeg synes, det er god stil. Det var dårlig stil, hvis ikke man havde gjort det, men det er god stil, at man gør det – så ros for det. Også ros for, at skatteministeren og regeringen tilsyneladende har en dialog og har nogle møder med branchen, som skatteministeren siger. Men jeg kunne godt tænke mig at vende tilbage til det, som fru Inger Støjberg var inde på for lidt siden, for sagen er jo, at uanset om man har en dialog, fastholder man tilsyneladende, at vi skal stemme det her igennem. Vi vil jo ikke stemme for i Danmarksdemokraterne, men regeringen fastholder med sit gode flertal, at man stemmer det her igennem med de konsekvenser, det får ude i landdistrikterne, for det er ude i landdistrikterne, det her i høj grad kommer til at ramme. Det er dér, de små virksomheder er, og mange af dem har måske, som fru Susie Jessen var inde på, tre, fire lastbiler, og det bliver rigtig, rigtig svært for dem, og det er nogle af dem, der kommer til at forsvinde fra vejene, hvis det er, at ministeren får vedtaget forslaget her om lidt. Så vil ministeren ikke fortælle, hvad der så er kommet ud af dialogen? Kommer der til at ske noget, eller skal vi bare stemme for alle sammen og tro, at alt er godt?

Kl. 11:54

Anden næstformand (Jeppe Søe):

Ministeren.

Kl. 11:54

Skatteministeren (Jeppe Bruus):

Det er, som om man, hvis man har en dialog, skal fjerne det, folk er utilfredse med, for ellers har man ikke en rigtig dialog. Det vil jeg måske gerne anfægte. Jeg tænker, at alle politikere her er vant til at have en dialog med folk, de er uenige med, uden at man så giver dem alt, hvad de gerne vil have. Så jeg køber måske ikke helt den der præmis om, at man ikke kan have en dialog uden bagefter også at konstatere, at man er uenig. Det har vi i øvrigt også ret meget af her i Folketingssalen, bl.a. lige nu. Noget af det, der så er kommet ud af den dialog, har bl.a. været, at det, der efterlyses, og som vi også skal se på, er en samlet, logistisk og praktisk plan for den grønne omstilling og den tunge vejtransport. Vi ser jo det her i en sammenhæng, så det er ikke bare en afgift, men også ladestruktur, mulighed for at omstille sin lastbil, at kigge på andre afgiftssystemer i forhold til bæredygtige brændsler, de administrative krav, være mere vakse, i forhold til hvad der kommer fra EU og andre steder – i en tæt dialog med branchen. Det er nogle af de ting, vi sidder og arbejder på nu og også kommer til at vende tilbage til inden for meget kort tid.

Kl. 11:55

Anden næstformand (Jeppe Søe):

Spørgeren.

Kl. 11:55

Peter Skaarup (DD):

Det er meget godt, at man sådan sidder og siger, at nu har vi en dialog, og nu kommer der nok noget, og nu skal vi nok noget og sådan noget, men på bundlinjen står der, skatteminister, at efter i dag er det sådan, at der kommer en vejafgift, og det er en vejafgift, der får store konsekvenser for arbejdspladser, for mennesker, rigtige mennesker ude i specielt landdistrikterne. Kan ministeren ikke godt se, at det jo lidt er at holde folk for nar, at man siger, at nu skal vi have dialogen, og vi vil også gerne osv., hvis man fastholder den fejlslutning, som regeringen i sit elfenbenstårn har lavet?

Kl. 11:56

Anden næstformand (Jeppe Søe):

Ministeren.

Kl. 11:56

Skatteministeren (Jeppe Bruus):

Hvis det var sådan, at vi sagde, at nu vedtager vi det her, og så implementerer vi det i 2025, og så sætter vi os ned og gør intet indtil 2025, så tror jeg, jeg ville være enig. Og det må man så måle os på, altså om vi er i stand til også at levere på nogle af de andre ting, der skal til, for at få en reel grøn omstilling og imødekomme også nogle af de bekymringer, der er i branchen. Så når vi vedtager det nu, er det for at have en plan for, hvordan vi kan implementere det, men det skal jo ses i en sammenhæng med en række andre initiativer, vi også kommer til at både drøfte med branchen og antageligvis også med resten af Folketinget løbende.

Kl. 11:57

Anden næstformand (Jeppe Søe):

Dermed siger vi tak til ministeren. Der er ikke flere korte bemærkninger.

Ønsker flere at udtale sig?

Da det ikke er tilfældet, går vi vil afstemning.

Kl. 11:57

Afstemning

Anden næstformand (Jeppe Søe):

Der stemmes om lovforslagets endelige vedtagelse, og der kan stemmes.

Afstemningen slutter.

For stemte 76 (S, V, M, SF, EL, RV, ALT og SP), imod stemte 29 (DD, LA, KF, DF og NB), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

8) 3. behandling af lovforslag nr. L 75:

Forslag til lov om ændring af momsloven, chokoladeafgiftsloven, skattekontrolloven og forskellige andre love og om ophævelse af lov om ændring af momsloven. (Indberetning af betalingsoplysninger til bekæmpelse af grænseoverskridende momssvig, omvendt betalingspligt for teleydelser, notifikationsordning i visse afgiftslove, ændring af regler om ansvarsfrihed, tydeliggørelse af praksis om skærpede bøder, oplysningspligt i forbindelse med delvis momsfradragsret, justering af regler om udtagning, fritagelse for lønsumsafgift på energivirksomheders aktiviteter vedrørende indefrysning i forbindelse med indefrysningsordning for høje energiregninger, ændring af regler om kompetence til opkrævning af visse underholdsbidrag m.v.).

Af skatteministeren (Jeppe Bruus).

(Fremsættelse 29.03.2023. 1. behandling 27.04.2023. Betænkning 17.05.2023. 2. behandling 25.05.2023. Lovforslaget optrykt efter 2. behandling).

Kl. 11:57

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 11:58

Afstemning

Anden næstformand (Jeppe Søe):

Der stemmes om lovforslagets endelige vedtagelse, og vi stemmer.

Afstemningen er afsluttet.

For stemte 102 (S, V, M, SF, DD, LA, EL, RV, DF, ALT og SP), imod stemte 0, hverken for eller imod stemte 7 (KF og NB).

Lovforslaget er vedtaget og vil nu blive sendt til statsministeren.

Det næste punkt på dagsordenen er:

9) 3. behandling af lovforslag nr. L 70:

Forslag til lov om ændring af lov om vagtvirksomhed. (Etablering af en forsøgsordning med kommunale tryghedsvagter m.v.).

Af justitsministeren (Peter Hummelgaard).

(Fremsættelse 22.03.2023. 1. behandling 11.04.2023. Betænkning 25.05.2023. 2. behandling 30.05.2023. Lovforslaget optrykt efter 2. behandling).

Kl. 11:58

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 11:58

Afstemning

Anden næstformand (Jeppe Søe):

Der stemmes om lovforslagets endelige vedtagelse, og vi stemmer.

Afstemningen er afsluttet.

For stemte 99 (S, V, M, SF, DD, KF, EL, RV, DF, ALT og SP), imod stemte 1 (NB), hverken for eller imod stemte 9 (LA).

Lovforslaget er vedtaget og vil nu blive sendt til statsministeren.

Det næste punkt på dagsordenen er:

10) 3. behandling af lovforslag nr. L 86:

Forslag til lov om ændring af lov om sikkerhed ved bestemte idrætsbegivenheder. (Styrket indsats mod hooliganisme).

Af justitsministeren (Peter Hummelgaard).

(Fremsættelse 29.03.2023. 1. behandling 11.04.2023. Betænkning 23.05.2023. 2. behandling 30.05.2023. Lovforslaget optrykt efter 2. behandling).

Kl. 11:59

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 11:59

Afstemning

Anden næstformand (Jeppe Søe):

Der stemmes om lovforslagets endelige vedtagelse, og vi stemmer.

Afstemningen er afsluttet.

For stemte 108 (S, V, M, SF, DD, LA, KF, EL, RV, DF, ALT, NB og SP), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

11) 3. behandling af lovforslag nr. L 87:

Forslag til lov om ændring af lov om indsamling m.v. (Ændring af Indsamlingsnævnets sammensætning, øgede kontrolmuligheder m.v.).

Af justitsministeren (Peter Hummelgaard).

(Fremsættelse 29.03.2023. 1. behandling 11.04.2023. Betænkning 25.05.2023. 2. behandling 30.05.2023. Lovforslaget optrykt efter 2. behandling).

Kl. 11:59

Forhandling

Anden næstformand (Jeppe Søe):

Der er ikke stillet ændringsforslag.

Er der nogen, der vil udtale sig?

Det er ikke tilfældet, og vi går til afstemning.

Kl. 12:00

Afstemning

Anden næstformand (Jeppe Søe):

Der stemmes om lovforslagets endelige vedtagelse, og vi stemmer.

Afstemningen er afsluttet.

For stemte 109 (S, V, M, SF, DD, LA, KF, EL, RV, DF, ALT, NB og SP), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

12) 3. behandling af lovforslag nr. L 96:

Forslag til lov om Kulturens Analyseinstitut.

Af kulturministeren (Jakob Engel-Schmidt).

(Fremsættelse 29.03.2023. 1. behandling 20.04.2023. Betænkning 24.05.2023. 2. behandling 30.05.2023. Lovforslaget optrykt efter 2. behandling).

Kl. 12:00

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 12:00

Afstemning

Anden næstformand (Jeppe Søe):

Der stemmes om lovforslagets endelige vedtagelse, og vi stemmer.

Afstemningen er afsluttet.

For stemte 90 (S, V, M, SF, DD, EL, RV, ALT og SP), imod stemte 20 (LA, KF, DF og NB), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

13) 3. behandling af lovforslag nr. L 97:

Forslag til lov om ændring af lov om videregående kunstneriske uddannelsesinstitutioner under Kulturministeriet, lov om scenekunst og lov om Statens Kunstfonds virksomhed. (Ny styringsform på institutionerne, udpegning til Det Kongelige Teaters bestyrelse og digitale ansøgninger).

Af kulturministeren (Jakob Engel-Schmidt).

(Fremsættelse 29.03.2023. 1. behandling 20.04.2023. Betænkning 24.05.2023. 2. behandling 30.05.2023. Lovforslaget optrykt efter 2. behandling).

Kl. 12:01

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 12:01

Afstemning

Anden næstformand (Jeppe Søe):

Der stemmes om lovforslagets endelige vedtagelse, og vi stemmer.

Afstemningen er afsluttet.

For stemte 110 (S, V, M, SF, DD, LA, KF, EL, RV, DF, ALT, NB og SP), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

14) 3. behandling af lovforslag nr. L 125:

Forslag til lov om ændring af lov om ophavsret. (Gennemførelse af dele af direktiv om ophavsret og beslægtede rettigheder på det digitale indre marked).

Af kulturministeren (Jakob Engel-Schmidt).

(Fremsættelse 03.05.2023. 1. behandling 10.05.2023. Betænkning 24.05.2023. 2. behandling 30.05.2023. Lovforslaget optrykt efter 2. behandling).

Kl. 12:01

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Det er ikke tilfældet, og vi går til afstemning.

Kl. 12:01

Afstemning

Anden næstformand (Jeppe Søe):

Der stemmes om lovforslagets endelige vedtagelse, og vi stemmer.

Afstemningen er afsluttet.

For stemte 105 (S, V, M, SF, DD, LA, KF, EL, RV, ALT, NB og SP), imod stemte 4 (DF), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

15) 3. behandling af lovforslag nr. L 116:

Forslag til lov om ændring af lov om arbejdsløshedsforsikring m.v. (Fritagelse for fradrag i efterløn for arbejde i sundhedsvæsenet i 2023 og 2024).

Af beskæftigelsesministeren (Ane Halsboe-Jørgensen).

(Fremsættelse 26.04.2023. 1. behandling 02.05.2023. Betænkning 24.05.2023. 2. behandling 30.05.2023. Lovforslaget optrykt efter 2. behandling).

Kl. 12:02

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 12:02

Afstemning

Anden næstformand (Jeppe Søe):

Der stemmes om lovforslagets endelige vedtagelse, og vi stemmer.

Afstemningen er afsluttet.

For stemte 101 (S, V, M, SF, DD, KF, EL, RV, DF, ALT, NB og SP), imod stemte 9 (LA), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

16) 3. behandling af lovforslag nr. L 117:

Forslag til lov om ændring af lov om social pension, lov om højeste, mellemste, forhøjet almindelig og almindelig førtidspension m.v. og lov om individuel boligstøtte. (Afskaffelse af indtægtsregulering som følge af pensionistens egen arbejdsindtægt i folkepensionens grundbeløb og pensionstillæg, justering af regler med henblik på mere rimelige pensionsberegninger m.v.).

Af beskæftigelsesministeren (Ane Halsboe-Jørgensen).

(Fremsættelse 26.04.2023. 1. behandling 02.05.2023. Betænkning 24.05.2023. 2. behandling 30.05.2023. Lovforslaget optrykt efter 2. behandling).

Kl. 12:02

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Det er ikke tilfældet, så vi går til afstemning.

Kl. 12:03

Afstemning

Anden næstformand (Jeppe Søe):

Der stemmes om lovforslagets endelige vedtagelse, og vi stemmer.

Afstemningen er afsluttet.

For stemte 106 (S, V, M, SF, DD, LA, KF, RV, DF, ALT, NB, SP og 1 (EL) (ved en fejl)), imod stemte 0, hverken for eller imod stemte 4 (EL).

Lovforslaget er vedtaget og vil nu blive sendt til statsministeren.

Det næste punkt på dagsordenen er:

17) 3. behandling af lovforslag nr. L 123:

Forslag til lov om ændring af lov om tobaksvarer m.v. og forskellige andre love. (Implementering af dele af delegeret direktiv vedrørende opvarmede tobaksvarer m.v.).

Af indenrigs- og sundhedsministeren (Sophie Løhde).

(Fremsættelse 28.04.2023. 1. behandling 09.05.2023. Betænkning 25.05.2023. 2. behandling 30.05.2023. Lovforslaget optrykt efter 2. behandling).

Kl. 12:03

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Det er ikke er tilfældet, og vi går til afstemning.

Kl. 12:03

Afstemning

Anden næstformand (Jeppe Søe):

Der stemmes om lovforslagets endelige vedtagelse, og vi stemmer.

Afstemningen er afsluttet.

For stemte 96 (S, V, M, SF, DD, KF, EL, RV, ALT og SP), imod stemte 14 (LA, DF og NB), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

18) 3. behandling af lovforslag nr. L 80:

Forslag til lov om ændring af lov om etablering og benyttelse af en rørledning til transport af råolie og kondensat, lov om kontinentalsoklen og visse rørledningsanlæg på søterritoriet og lov om anvendelse af Danmarks undergrund. (Godkendelse af ændringer og afvikling af rørledningen, krav om effektiv drift, gennemførelse af direktiver om naturbeskyttelse, bemyndigelse vedrørende forbud mod rutinemæssig afbrænding af kulbrinter, tilladelse til forundersøgelser for visse rørledningsanlæg m.v.).

Af klima-, energi- og forsyningsministeren (Lars Aagaard).

(Fremsættelse 29.03.2023. 1. behandling 13.04.2023. Betænkning 11.05.2023. Ændringsforslag nr. 20 af 15.05.2023 uden for betænkningen af klima-, energi- og forsyningsministeren (Lars Aagaard). 2. behandling 16.05.2023. Lovforslaget optrykt efter 2. behandling. Tillægsbetænkning 25.05.2023).

Kl. 12:04

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig? Fru Theresa Scavenius fra Alternativet, værsgo.

Kl. 12:04

(Ordfører)

Theresa Scavenius (ALT):

Jeg vil bare lige hurtigt forklare, hvorfor vi i Alternativet stemmer imod det her lovforslag. Det er igen en sag om manglende god lovkvalitet, men primært handler det om det her med, at vi flytter beslutningskompetencer fra Folketinget over i ministeriet. Og hvorfor gør vi så det?

I lovforslaget står der bl.a., at det er, fordi der kan sås tvivl om ministerens kompetencer på de her meget, meget vigtige områder, men selvfølgelig er der tvivl om ministerens kompetence. Vi lever i et demokrati, hvor det ikke er en minister og et ministerium, der skal bestemme det hele. Så selvfølgelig er det en folketingsbeslutning omkring, hvad der skal ske, og det burde virkelig få os alle sammen til at stemme nej til det her.

Hvad handler forslaget så om? Det handler om alt, hvad der foregår på vores søterritorium fremadrettet. Der er ekstremt mange interessante og relevante politiske diskussioner, vi burde have om det, så vi burde beholde den beslutningskompetence i det her hus og ikke flytte den over i et ministerium.

Kl. 12:05

Anden næstformand (Jeppe Søe):

Tak til ordføreren. Der er ingen, der har korte bemærkninger til det. Så tak for talen.

Er der flere, der ønsker ordet?

Det er ikke tilfældet, så vi går til afstemning.

Kl. 12:05

Afstemning

Anden næstformand (Jeppe Søe):

Der stemmes om lovforslagets endelige vedtagelse, og vi stemmer.

Afstemningen er afsluttet.

For stemte 105 (S, V, M, SF, DD, LA, KF, EL, RV, DF, NB og SP), imod stemte 4 (ALT), hverken for eller imod stemte 0.

Lovforslaget er vedtaget og vil nu blive sendt til statsministeren.

Det næste punkt på dagsordenen er:

19) 3. behandling af lovforslag nr. L 91:

Forslag til lov om ændring af lov om velfærdsaftaler på ældreområdet. (Justering af skriftlighedskrav og mulighed for forsøg med selvvisitation til tilbud, der træder i stedet for madservice).

Af ældreministeren (Mette Kierkgaard).

(Fremsættelse 29.03.2023. 1. behandling 12.04.2023. Betænkning 17.05.2023. 2. behandling 30.05.2023).

Kl. 12:06

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 12:06

Afstemning

Anden næstformand (Jeppe Søe):

Der stemmes om lovforslagets endelige vedtagelse, og vi stemmer.

Afstemningen er afsluttet.

For stemte 107 (S, V, M, SF, DD, LA, KF, EL, RV, DF, ALT, NB og SP), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

20) 3. behandling af lovforslag nr. L 92:

Forslag til lov om ændring af lov om social service. (Genindførelse af ordning med obligatorisk opfølgnings- og læringsforløb efter påbud fra Styrelsen for Patientsikkerheds Ældretilsyn).

Af ældreministeren (Mette Kierkgaard).

(Fremsættelse 29.03.2023. 1. behandling 03.05.2023. Betænkning 17.05.2023. 2. behandling 30.05.2023).

Kl. 12:06

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Det er der ikke nogen, der har lyst til. Vi går til afstemning.

Kl. 12:06

Afstemning

Anden næstformand (Jeppe Søe):

Der stemmes om lovforslagets endelige vedtagelse, og vi stemmer.

Afstemningen er afsluttet.

For stemte 109 (S, V, M, SF, DD, LA, KF, EL, RV, DF, ALT, NB og SP), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

21) 3. behandling af lovforslag nr. L 108:

Forslag til lov om ændring af lov om almene boliger m.v. og lov om leje af almene boliger. (Tilskud til midlertidig huslejenedsættelse i visse almene boligafdelinger).

Af social- og boligministeren (Pernille Rosenkrantz-Theil).

(Fremsættelse 12.04.2023. 1. behandling 28.04.2023. Betænkning 23.05.2023. 2. behandling 30.05.2023).

Kl. 12:07

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 12:07

Afstemning

Anden næstformand (Jeppe Søe):

Vi stemmer om lovforslagets endelige vedtagelse.

Afstemningen er afsluttet.

For stemte 97 (S, V, M, SF, DD, LA, RV, DF, ALT, NB og SP), imod stemte 11 (KF og EL), hverken for eller mod stemte 0.

Lovforslaget er vedtaget og bliver sendt til statsministeren.

Det næste punkt på dagsordenen er:

22) 3. behandling af lovforslag nr. L 119:

Forslag til lov om ændring af lov om forsøg med et socialt frikort. (Forlængelse af forsøg med et socialt frikort og forhøjelse af beløbsgrænsen).

Af social- og boligministeren (Pernille Rosenkrantz-Theil).

(Fremsættelse 26.04.2023. 1. behandling 02.05.2023. Betænkning 16.05.2023. 2. behandling 30.05.2023).

Kl. 12:07

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Det er ikke tilfældet, og vi går til afstemning.

Kl. 12:08

Afstemning

Anden næstformand (Jeppe Søe):

Der stemmes om lovforslagets endelige vedtagelse. Vi stemmer.

Afstemningen er afsluttet.

For stemte 109 (S, V, M, SF, DD, LA, KF, EL, RV, DF, ALT, NB og SP), imod stemte 0, hverken for eller imod stemte 0.

Lovforslaget er enstemmigt vedtaget og vil nu blive sendt til statsministeren.

Det næste punkt på dagsordenen er:

23) 3. behandling af lovforslag nr. L 120:

Forslag til lov om ændring af lov om social service. (Ophævelse af aldersgrænsen og dispensationsadgangen i ordningen med kontant tilskud til ansættelse af hjælpere til overvågning og støtte i forbindelse hermed om natten).

Af social- og boligministeren (Pernille Rosenkrantz-Theil).

(Fremsættelse 26.04.2023. 1. behandling 02.05.2023. Betænkning 16.05.2023. 2. behandling 30.05.2023).

Kl. 12:08

Forhandling

Anden næstformand (Jeppe Søe):

Der er ikke stillet ændringsforslag.

Er der nogen, der har lyst til at udtale sig?

Det er der ikke. Vi går til afstemning.

Kl. 12:08

Afstemning

Anden næstformand (Jeppe Søe):

Der stemmes om lovforslagets endelige vedtagelse. Vi stemmer.

Afstemningen er afsluttet.

For stemte 109 (S, V, M, SF, DD, LA, KF, EL, RV, DF, ALT, NB og SP), imod stemte 0, hverken for eller imod stemte 0.

Lovforslaget er enstemmigt vedtaget og bliver nu sendt til statsministeren.

Det næste punkt på dagsordenen er:

24) 2. (sidste) behandling af beslutningsforslag nr. B 38:

Forslag til folketingsbeslutning om id-kort til de mest udsatte borgere med stofmisbrug.

Af Karina Lorentzen Dehnhardt (SF) m.fl.

(Fremsættelse 22.02.2023. 1. behandling 11.04.2023. Betænkning 25.05.2023).

Kl. 12:09

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Det er der ingen der har lyst til. Vi går til afstemning.

Kl. 12:09

Afstemning

Anden næstformand (Jeppe Søe):

Der stemmes om forslagets endelige vedtagelse, og vi stemmer.

Afstemningen er afsluttet.

For stemte 42 (SF, LA, KF, EL, RV, DF, ALT og NB), imod stemte 58 (S, V, M og SP), hverken for eller imod stemte 9 (DD).

Forslaget til folketingsbeslutning er forkastet.

Det næste punkt på dagsordenen er:

25) 2. (sidste) behandling af beslutningsforslag nr. B 102:

Forslag til folketingsbeslutning om at udarbejde en model til en dansk forvaltningsdomstol.

Af Torsten Gejl (ALT) m.fl.

(Fremsættelse 17.03.2023. 1. behandling 28.04.2023. Betænkning 16.05.2023).

Kl. 12:09

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Det gør hr. Torsten Gejl. Værsgo.

Kl. 12:10

(Ordfører for forslagsstillerne)

Torsten Gejl (ALT):

Tak, formand. Jeg er kommet herop i dag for at sige tak. Tak til Enhedslisten, SF, Radikale Venstre, Danmarksdemokraterne, Dansk Folkeparti, Nye Borgerlige og Liberal Alliance. Tak til jer, fordi vi nu er otte partier i Folketinget, som går ind for at udvikle en model til en dansk forvaltningsdomstol, som Folketinget så kan tage stilling til. Forslaget tager udgangspunkt i, at danskerne mangler retssikkerhed på en lang række velfærdsområder. Det kan være børneområdet, beskæftigelsesområdet, handicapområdet, socialområdet, sundhedsområdet. Det taler sit eget sprog, når Ankestyrelsen på 10 år har modtaget en halv million klager over offentlige afgørelser. Tusindvis af dem er selvfølgelig blevet omgjort, men ikke en eneste af den halve million klager har ført til sanktioner til f.eks. de kommuner, der har lavet de forkerte afgørelser. Her kan man fra Ankestyrelsens side sanktionere ved skærpet tilsyn eller dagbøder. Det har man så ikke gjort i en eneste ud en halv million sager.

Så det er altså kvit og frit for f.eks. kommunerne at lave forkerte eller ulovlige afgørelser i borgernes sager. Og mange af sagerne er jo dybt, dybt alvorlige. Det kan være mennesker med kræft, der er blevet tvunget i jobtræning. Det kan være mennesker med handicap, der er blevet frataget deres næsten livsnødvendige hjælpemidler. Det kan være børn, der er blevet fejlanbragt. Når en halv million sager ikke fører til en eneste sanktion, er der tale om et dysfunktionelt system, og her er der brug for systemændringer i stedet for lappeløsninger. Der er brug for, at Danmark får en forvaltningsdomstol, hvor det offentlige kan blive dømt, hvis de begår ulovligheder, ligesom almindelige danskere bliver det. Resten af EU-landene har allerede indført forvaltningsdomstole, så det må vi altså også kunne finde ud af i Danmark.

Så her slutter jeg, hvor jeg begyndte: Tak til de partier, der har støttet forslaget om at udvikle en dansk model til en forvaltningsdomstol, som Folketinget så kan tage stilling til. Jeg tror, at den her proces vil tydeliggøre retsløsheden på velfærdsområderne i Danmark yderligere og gøre os så kloge på, hvordan en forvaltningsdomstol fungerer, at det vil ende med, at vi vedtager det. Der er adskillige af de partier, der har støttet det her forslag, som vil blive regeringsbærende i fremtiden eller blive støttepartier for kommende regeringer, og jeg håber, at I vanen tro – det er jo nærmest sædvane i Folketinget – vil tage de forslag med ind i regeringssamarbejdet, som I stemte for, da de var spæde politiske spirer i form af beslutningsforslag. Med den store støtte til det her forslag tror jeg at vi har taget de første spæde skridt til den meget vigtige systemforandring i Danmark, som det vil være at sikre langt mere retssikkerhed på en lang række velfærdsområder. Tak, formand.

Kl. 12:13

Anden næstformand (Jeppe Søe):

Selv tak. Der er en enkelt kort bemærkning fra fru Katrine Daugaard, Liberal Alliance.

Kl. 12:13

Katrine Daugaard (LA):

Jeg vil bare sige tusind tak for et rigtig godt samarbejde med dig, hr. Torsten Gejl. Tak, fordi I i Alternativet også sætter retssikkerheden øverst på jeres dagsorden. Det gør vi også i Liberal Alliance, og det er i høj grad også nødvendigt at flere partier gør. Tak.

Kl. 12:14

Anden næstformand (Jeppe Søe):

Ordføreren.

Kl. 12:14

Torsten Gejl (ALT):

Selv tak til Liberal Alliance.

Kl. 12:14

Anden næstformand (Jeppe Søe):

Så er det fru Karina Adsbøl fra Danmarksdemokraterne.

Kl. 12:14

Karina Adsbøl (DD):

Tak for det. Det er noget, der har været diskuteret i en række år her i Folketinget. Det, der er interessant, er jo, at tilbage i 2018 var Venstres socialordfører netop også ude at tale varmt for det her, også bakket op af Venstres daværende beskæftigelsesordfører, hr. Hans Andersen, som varmt talte for den her forvaltningsdomstol. Jeg skal bare lige høre hr. Torsten Gejl: Har Venstre været ved ordføreren for at sige, at de bakker varmt op om det her forslag?

Kl. 12:14

Anden næstformand (Jeppe Søe):

Ordføreren.

Kl. 12:14

Torsten Gejl (ALT):

Nej, og det havde jeg heller ikke forventet. For Venstre sidder jo lidt i klemme sammen med to andre partier, som de er nødt til at diskutere tingene med, og som om nødvendigt omgør deres holdninger. Så nej, det har jeg ikke, men jeg har noteret mig, at Venstre faktisk var et af de partier, der var ude med den her idé. Gode gamle Carl Holst støttede Hans Andersen. Så vi håber, at Venstre vil støtte det, når det forhåbentlig kommer på tegnebrættet.

Kl. 12:15

Anden næstformand (Jeppe Søe):

Spørgeren? Nej. Så er det hr. Peder Hvelplund fra Enhedslisten.

Kl. 12:15

Peder Hvelplund (EL):

Tak for det. Og jeg vil egentlig også bare kvittere for det arbejde, som Alternativet og hr. Torsten Gejl har lagt i det her, og så måske bare lige også påpege, at det også er lidt mere dilemmafyldt end som så, for en del af ansvaret, når vi ser de afgørelser, der ligger ude i kommunerne, eller der ligger hos Ankestyrelsen, vender jo også indad mod os.

Så forudsætningen for at undgå at komme i en situation, hvor der kommer gentagne afgørelser fra en forvaltningsdomstol og dermed regninger til kommunerne, er jo også, at vi sikrer, at der følger finansiering med, når vi vedtager lovgivning her i Folketinget, og at vi dermed ikke bare skubber en regning ud til kommunerne, en regning, som de reelt ikke har muligheden for at løfte.

Så det er egentlig bare for at høre, om Alternativet og hr. Torsten Gejl ikke er enige i, at der også er en del af ansvaret, som ligger herinde på Christiansborg, og at det på den måde også er lidt mere dilemmafyldt.

Kl. 12:16

Anden næstformand (Jeppe Søe):

Ordføreren.

Kl. 12:16

Torsten Gejl (ALT):

Jo. Altså, vi har udsultet kommunerne i årevis med omprioriteringsbidrag osv. osv., så det er klart, at vi er nødt til at polstre kommunerne til at kunne leve op til de krav om retssikkerhed, vi har i Danmark. For det kan jo ikke være sådan, at de økonomiske krav og de økonomiske muligheder annullerer krav om retssikkerhed.

Det kunne være, vi skulle kigge på budgetloven. Det kan være, vi på andre måder skal gøre det muligt for kommunerne at bruge deres penge, ikke mindst på at sikre retssikkerhed.

Kl. 12:16

Anden næstformand (Jeppe Søe):

Spørgeren.

Kl. 12:16

Peder Hvelplund (EL):

Det er jeg helt enig i. Altså, vi bliver nødt til at se på de rammer, vi giver kommunerne. Vi har lige set, hvordan der er blevet indgået en meget stram kommuneaftale, som formentlig også får konsekvenser for retssikkerheden ude i kommunerne, så det hænger jo netop sammen med både anlægsloft, budgetloft og budgetlov, og derfor bliver vi nødt til at tage det med ind i den sammenhæng, når vi ser på hele spørgsmålet omkring en forvaltningsdomstol.

Kl. 12:17

Anden næstformand (Jeppe Søe):

Ordføreren.

Kl. 12:17

Torsten Gejl (ALT):

Jeg er enig. Og jeg tror måske, vi i virkeligheden har lovet mere velfærd, end vi har råd til i Danmark, gennem lang tid, og det er vi nødt til at prøve at lave om på, så kommunerne har en bedre chance for at leve op til den lovgivning, som vi har lavet herindefra.

Kl. 12:17

Anden næstformand (Jeppe Søe):

Fru Theresa Berg Andersen fra Socialistisk Folkeparti.

Kl. 12:17

Theresa Berg Andersen (SF):

Tak for det. Der er jo en kæmpe forskel på, hvad en ankestyrelse kan, og hvad en forvaltningsdomstol skal i forhold til gode elementer, der kan sikre retssikkerheden for borgere i alle de sager, som hr. Torsten Gejl nævner. Det er jo rigtig ærgerligt, at vi ikke lykkes med at komme igennem med det her, men jeg kunne godt tænke mig at spørge hr. Torsten Gejl: Kunne en mulighed være, at vi efterfølgende kigger på, hvad det er, der ikke fungerer i Ankestyrelsen, altså en kulegravning eller en gennemsigtighed i forhold til, hvad det er, vi kan gøre bedre?

Kl. 12:18

Anden næstformand (Jeppe Søe):

Ordføreren.

Kl. 12:18

Torsten Gejl (ALT):

Vi har i Alternativet støttet alle de forslag, der er til at forbedre retssikkerheden i Danmark, altså alle de små og store muligheder, vi har for at hjælpe Ankestyrelsen og for at sanktionere kommunerne og for at gøre alt, hvad vi kan. Så jo, det støtter vi altid, men vi er overbevist om, at vi er nødt til at løfte det op på et nyt niveau, altså at vi er nødt til at sikre retssikkerheden på en ny måde, ligesom resten af EU har gjort ved at indføre en forvaltningsdomstol, i sidste ende.

Kl. 12:18

Anden næstformand (Jeppe Søe):

Spørgeren.

Kl. 12:18

Theresa Berg Andersen (SF):

Tak for det. Jamen det kan vi jo ikke vente med til en ny periode. Derfor vil jeg glæde mig til at samarbejde med Alternativet efter sommerferien om, at vi får lov til at kigge ind i eller stille et forslag i forhold til, hvad det er, der ikke fungerer i Ankestyrelsen. Så det vil vi se frem til.

Kl. 12:18

Anden næstformand (Jeppe Søe):

Ordføreren.

Kl. 12:18

Torsten Gejl (ALT):

Det vil vi også.

Kl. 12:19

Anden næstformand (Jeppe Søe):

Så er det fru Mette Thiesen, Dansk Folkeparti.

Kl. 12:19

Mette Thiesen (DF):

Jeg vil egentlig også bare rejse mig op i rækken af partier, som siger tak for et fantastisk samarbejde i forhold til at sikre retssikkerheden for nogle af de allerallermest udsatte danskere, og det er jo som et led i det, når Alternativet fremsætter det her forslag om en forvaltningsdomstol, som vi selvfølgelig støtter fra Dansk Folkepartis side. Det er et fremragende forslag. Både vi og Liberal Alliance har fremsat et forslag om en bodsordning i forhold til netop at sikre, at man selvfølgelig også kan straffe kommuner, der ikke overholder gældende lovgivning. For det er også helt essentielt, at vi står på de mest udsattes side på det her område.

Så det er egentlig bare en tak for at fremsætte det her forslag, og jeg håber også, at det her, som ordføreren også siger, er et første skridt i retning af, at vi faktisk reelt får sikret retssikkerheden. Det gør man jo ikke med barnets lov, tværtimod. Så tak til ordføreren både for et fremragende samarbejde om at sikre retssikkerheden for de mest udsatte, men også for at fremsætte det her forslag.

Kl. 12:19

Anden næstformand (Jeppe Søe):

Ordføreren.

Kl. 12:19

Torsten Gejl (ALT):

Et kæmpestort selv tak, og en forvaltningsdomstol vil jo også kunne sikre nogle af de ting, der har ligget i Dansk Folkepartis forslag om en bod. For det er jo bare det, som Ankestyrelsen kan i dag, men som den ikke gør, altså sikrer, at der er konsekvenser for det offentlige, når de bryder loven og kommer med ulovlige forslag og afgørelser i borgernes sager, og det kan jo gøres på mange måder.

Så selvfølgelig støtter vi også Dansk Folkepartis forslag til at gøre det, og også tak for samarbejdet om barnets lov. Hvis vi havde haft en forvaltningsdomstol, havde det måske været lidt lettere at tro på, at nogle af de ting, der er i barnets lov, faktisk ville blive gennemført. Det kan jo ikke passe, at vi, når vi laver en lov, hele tiden skal have en fornemmelse i maven om, at den nok ikke bliver overholdt. Så det er jo et forsøg på at forstærke retssikkerheden i al den lovgivning, vi laver på velfærdsområdet.

Kl. 12:20

Anden næstformand (Jeppe Søe):

Spørgeren? Nej. Den sidste, der er i talerrækken, i hvert fald lige nu, er fru Maria Durhuus, Socialdemokratiet.

Kl. 12:20

Maria Durhuus (S):

Tak. Hr. Torsten Gejl påpeger, at der over 10 år i 500.000 klager er i tusindvis af omgørelser. Vi ved, at der over en årrække er blevet færre og færre socialrådgivere, at medarbejderflowet er stort, der mangler specialeuddannelser, har vi hørt fra socialrådgiverne, og der er en myriade af lovgivninger, der er så utrolig svære, og som kalder på specialviden.

Jeg mener jo, at hele den her snak om fejl og omgørelser skal starte lang tid før end at vi nu herinde på Christiansborg laver en ny myriade af love, regler og endda en domstol, og jeg mener, at det er et skråplan at stå og antage, at de medarbejdere, vi har siddende derude, bevidst begår fejl og lovbrud, og at de krænker retssikkerheden. For retssikkerheden er vores alles, og den er vigtig for alle.

Så kan ordføreren ikke lige sætte nogle ord på, hvad han tænker det medfører i forhold til de medarbejdere, vi har derude, at påføre dem endnu en lovgivning?

Kl. 12:22

Anden næstformand (Jeppe Søe):

Ordføreren.

Kl. 12:22

Torsten Gejl (ALT):

Altså, jeg står ikke her og har nævnt, at der er bevidste fejl, der bliver lavet. Jeg siger bare, at der bliver lavet utrolig mange fejl, og at jeg, hvis man havde en forvaltningsdomstol, tror, at dygtige socialrådgivere ville have lettere ved at bruge deres faglighed til at tage ansvar for at løse borgerens udfordringer sammen med borgeren og i virkeligheden i sidste ende give ansvaret tilbage til borgeren. For vi ville modvirke den her forventning, der er fra mange ledelser i f.eks. mange kommuner, om, at der gerne skal spares.

Elefanten i rummet er jo også kommunal kassetænkning, og hvis den kunne blive modvirket og skabe rum for, at sagsbehandlerne kan bruge deres faglighed i hver enkelt sag, så tror jeg kun, det er en fordel.

Kl. 12:22

Anden næstformand (Jeppe Søe):

Spørgeren.

Kl. 12:23

Maria Durhuus (S):

Faglighed er jo noget, man uddanner sig til, og socialrådgiverne råber på mere uddannelse, og de råber på mere faglighed. Men ordføreren siger, at man, hvis man går over for rødt eller laver anden kriminalitet, får en straf, og det skal man også have, hvis man bryder loven. For mig lyder det, som om ordføreren står og siger, at det sker bevidst derude, som en bevidst handling, det er at gå over for rødt. Det vil jeg rigtig gerne have at ordføreren sætter nogle ord på, altså om vi forventer, at det er en bevidst handling fra dem, eller om det er mangel på faglighed, som vi har ansvaret for.

Kl. 12:23

Anden næstformand (Jeppe Søe):

Ordføreren.

Kl. 12:23

Torsten Gejl (ALT):

Altså, jeg sagde ikke i min tale, at det var bevidst. Jeg siger bare, at det, om det er bevidst eller ubevidst, skal ophøre, at det skal stoppe. Det kan ikke passe, at vi skal have alle de forkerte afgørelser. Det er jo borgere i tusindvis og tusindvis, der bliver frataget hjælpemidler eller tvunget ud i en situation, hvor deres sundhed forværres i et jobtræningsforløb. Om det er bevidst eller ubevidst, whatever, vil vi ikke have det, det skal ophøre. Og det mener vi det kan via en forvaltningsdomstol.

Kl. 12:24

Anden næstformand (Jeppe Søe):

Der er kommet flere på. Fru Marlene Harpsøe. Nej. Så er det fru Rosa Eriksen, Moderaterne. Nej, det er fru Marlene Harpsøe fra Danmarksdemokraterne først.

Kl. 12:24

Marlene Harpsøe (DD):

Mange tak. Alternativet, men også en lang række andre partier herinde i Folketinget tager jo virkelig det her tema omkring retssikkerhed for borgerne op, og jeg synes også nu, hvor vi faktisk på det seneste har behandlet en række forslag på socialområdet hernede i Folketinget for netop at sikre mere retssikkerhed for borgerne derude, at det er et vink med en vognstang til regeringen om, at vi altså kræver, at man kommer med noget her i forhold til at forbedre retssikkerheden, for det duer simpelt hen ikke, at vi alle sammen står og vifter med flagene, og det gør borgerne i øvrigt også, og siger, at retssikkerheden er udfordret. Men hvornår kommer regeringen så med nogle konkrete planer for at sikre, at borgerne rent faktisk også får det, de har krav på, får det tilbud, når de er udfordret af komplekse problemstillinger? Jeg fik lyst til at tage ordet, efter jeg hørte en socialdemokrat begynde at anfægte Alternativets ordfører på det her forslag, og så vil jeg bare gerne slutte med at sige tak til Alternativet for også at tage den her debat op, for det er hamrende vigtigt, og Danmarksdemokraterne vil gerne fortsætte den her kamp sammen med jer.

Kl. 12:25

Anden næstformand (Jeppe Søe):

Ordføreren.

Kl. 12:25

Torsten Gejl (ALT):

Tusind, tusind tak for det, og tak til Danmarksdemokraterne for støtten. Jeg tror, det er rigtigt, at sådan et beslutningsforslag med så massiv opbakning som det her også er et vink med en vognstang og kan også fungere i forhold til at vise regeringen, at Folketinget er ekstraordinært optaget af retssikkerhedsspørgsmål i de her tider.

Kl. 12:25

Anden næstformand (Jeppe Søe):

Fru Rosa Eriksen, Moderaterne.

Kl. 12:25

Rosa Eriksen (M):

Tak. Jeg vil godt følge lidt op på fru Maria Durhuus' spørgsmål, for jeg er faktisk en lille smule forvirret. Så vidt jeg er orienteret, er Alternativet jo et meget humanistisk parti, der går op i, at man har et godt liv og lever sit liv godt, men når det kommer til socialrådgiverne, har jeg indtryk af, at ordføreren og partiet ikke anerkender, at de flygter fra deres arbejde, at de går ned med stress, og vi har ikke nok uddannede. Og så undrer det mig, at Alternativets ordfører ønsker at skabe mere stress, mere frygt, hvilket jo naturligvis vil gøre, at de her socialrådgivere vil bruge mindre tid på det menneske, de sidder over for, fordi de skal sørge for, at papirarbejdet er i orden. Hvad tænker ordføreren om det?

Kl. 12:26

Anden næstformand (Jeppe Søe):

Ordføreren.

Kl. 12:26

Torsten Gejl (ALT):

Jeg synes da, at det må være oplagt, at man skal sørge for, at papirarbejdet er i orden. Der er så alt for meget af det. Mange af de her medarbejdere bruger jo tre fjerdedele af deres tid på papirarbejde og en fjerdedel af deres tid på klienter, og det er jo et kæmpestort problem. Men jeg tror faktisk, at det her kan være med til at hjælpe sagsbehandlerne ud af den klemme her, hvor man sidder med et uudtalt krav i ryggen om at spare nogle penge. Vi ser det fra område til område, hvor man har fornemmelsen af, at de økonomiske interesser går foran borgerens retssikkerhed. Hvis det er sådan, at sagsbehandlerne kan få lov til at bruge deres faglighed til at afgøre sagerne, tror jeg faktisk, at de vil trives langt bedre.

Kl. 12:27

Anden næstformand (Jeppe Søe):

Spørgeren.

Kl. 12:27

Rosa Eriksen (M):

Jamen jeg tror stadig væk ikke helt, at jeg forstår det. Hvordan skal en forvaltningsdomstol gøre, at socialrådgiverne har mere tid til faglighed, hvis du også vil fjerne noget af dokumentationskravet? Det er det, jeg hører ordføreren sige. Det er jo det, en forvaltningsdomstol også skal tage udgangspunkt i, altså om der er blevet begået fejl i afgørelserne. Så jeg synes, ordføreren siger nogle lidt modsatrettede ting, og jeg forstår det faktisk ikke helt.

Kl. 12:27

Anden næstformand (Jeppe Søe):

Ordføreren.

Kl. 12:27

Torsten Gejl (ALT):

Jeg tror, at ved at sikre, at en lang række kommunale afgørelser, som ser ud til at være foretaget for at sikre kommunens økonomi i stedet for at sikre borgerens retssikkerhed, bliver stoppet, når det er sådan, at den mekanisme i højere grad bliver stoppet, tror jeg, det vil give rum til, at sagsbehandlerne kan hjælpe borgerne og gøre det, de er ansat til, bruge deres faglighed til at servicere borgerne.

Kl. 12:28

Anden næstformand (Jeppe Søe):

Så er der ikke flere spørgsmål til hr. Torsten Gejl.

Er der flere, der ønsker at udtale sig?

Da det ikke er tilfældet, går vi vil afstemning.

Kl. 12:28

Afstemning

Anden næstformand (Jeppe Søe):

Der stemmes om beslutningsforslagets endelige vedtagelse, og der kan stemmes.

Afstemningen slutter.

For stemte 45 (SF, DD, LA, EL, RV, DF, ALT og NB), imod stemte 64 (S, V, M, KF og SP), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

26) 2. (sidste) behandling af beslutningsforslag nr. B 25:

Forslag til folketingsbeslutning om et nationalt forbud mod PFAS i forbrugerprodukter.

Af Mai Villadsen (EL) m.fl.

(Fremsættelse 07.02.2023. 1. behandling 13.04.2023. Betænkning 24.05.2023).

Kl. 12:29

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 12:29

Afstemning

Anden næstformand (Jeppe Søe):

Der stemmes om beslutningsforslagets endelige vedtagelse, og vi stemmer.

Afstemningen er afsluttet.

For stemte 33 (SF, KF, EL, RV, DF, ALT og NB), imod stemte 77 (S, V, M, DD, LA og SP), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

27) 2. (sidste) behandling af beslutningsforslag nr. B 63:

Forslag til folketingsbeslutning om udvidet producentansvar for tekstilproducenter og forbud mod forbrænding af usolgt tekstil.

Af Signe Munk (SF) m.fl.

(Fremsættelse 14.03.2023. 1. behandling 16.05.2023. Betænkning 24.05.2023).

Kl. 12:29

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 12:30

Afstemning

Anden næstformand (Jeppe Søe):

Der stemmes om beslutningsforslagets endelige vedtagelse, og vi stemmer.

Afstemningen er afsluttet.

For stemte 22 (SF, EL, RV og ALT), imod stemte 88 (S, V, M, DD, LA, KF, DF, NB og SP), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

28) 2. (sidste) behandling af beslutningsforslag nr. B 73:

Forslag til folketingsbeslutning om skærpet straf for forsætligt drab på flere personer og gravide.

Af Peter Kofod (DF) m.fl.

(Fremsættelse 15.03.2023. 1. behandling 21.04.2023. Betænkning 23.05.2023).

Kl. 12:30

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 12:30

Afstemning

Anden næstformand (Jeppe Søe):

Der stemmes om beslutningsforslagets endelige vedtagelse. Vi stemmer.

Afstemningen er afsluttet.

For stemte 20 (DD, KF, DF og NB), imod stemte 85 (S, V, M, SF, LA, EL, ALT og SP), hverken for eller imod stemte 4 (RV).

Forslaget til folketingsbeslutning er forkastet.

Det næste punkt på dagsordenen er:

29) 2. (sidste) behandling af beslutningsforslag nr. B 80:

Forslag til folketingsbeslutning om en revision af offentlighedsloven.

Af Morten Messerschmidt (DF) m.fl.

(Fremsættelse 16.03.2023. 1. behandling 21.04.2023. Betænkning 23.05.2023).

Kl. 12:31

Forhandling

Anden næstformand (Jeppe Søe):

Forhandlingen drejer sig i første omgang om det stillede ændringsforslag.

Ønsker nogen at udtale sig?

Nej, det er der ikke, og da det ikke er tilfældet, er forhandlingen sluttet, og vi går til afstemning.

Kl. 12:31

Afstemning

Anden næstformand (Jeppe Søe):

Ønskes afstemning om ændringsforslag nr. 1, tiltrådt af et flertal (det øvrige udvalg)?

Det er vedtaget.

Kl. 12:31

Forhandling

Anden næstformand (Jeppe Søe):

Forhandlingen drejer sig herefter om forslaget som helhed.

Ønsker nogen at udtale sig?

Da det ikke er tilfældet, går vi til afstemning.

Kl. 12:31

Afstemning

Anden næstformand (Jeppe Søe):

Der stemmes om forslagets endelige vedtagelse, og vi stemmer.

Afstemningen slutter.

For stemte 51 (SF, DD, LA, KF, EL, RV, DF, ALT og NB), imod stemte 58 (S, V, M og SP), hverken for eller imod stemte 0.

Forslaget er forkastet.

Det næste punkt på dagsordenen er:

30) 2. (sidste) behandling af beslutningsforslag nr. B 100:

Forslag til folketingsbeslutning om oprettelse af en partnerdrabskommission.

Af Karina Lorentzen Dehnhardt (SF) m.fl.

(Fremsættelse 17.03.2023. 1. behandling 12.05.2023. Betænkning 30.05.2023).

Kl. 12:32

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 12:32

Afstemning

Anden næstformand (Jeppe Søe):

Der stemmes om forslagets endelige vedtagelse, og vi stemmer.

Afstemningen er afsluttet.

For stemte 32 (SF, KF, EL, RV, DF og ALT), imod stemte 77 (S, V, M, DD, LA, NB og SP), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

31) 2. (sidste) behandling af beslutningsforslag nr. B 101:

Forslag til folketingsbeslutning om at indføre en selvstændig bestemmelse om drugging i straffeloven.

Af Karina Lorentzen Dehnhardt (SF) m.fl.

(Fremsættelse 17.03.2023. 1. behandling 12.05.2023. Betænkning 30.05.2023).

Kl. 12:33

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Det er ikke er tilfældet, og vi går til afstemning.

Kl. 12:33

Afstemning

Anden næstformand (Jeppe Søe):

Der stemmes om forslagets endelige vedtagelse, og vi stemmer.

Afstemningen er afsluttet.

For stemte 39 (SF, DD, KF, RV, DF, ALT, NB og 2 (EL) (ved en fejl)), imod stemte 69 (S, V, M, LA, SP og 2 (EL) (ved en fejl)), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

32) 2. (sidste) behandling af beslutningsforslag nr. B 109:

Forslag til folketingsbeslutning om Den Europæiske Menneskerettighedskonvention.

Af Nick Zimmermann (DF) m.fl.

(Fremsættelse 17.03.2023. 1. behandling 21.04.2023. Betænkning 23.05.2023).

Kl. 12:34

Forhandling

Anden næstformand (Jeppe Søe):

Der er ikke stillet ændringsforslag.

Ønsker nogen at udtale sig?

Da det ikke er tilfældet, går vi til afstemning.

Kl. 12:34

Afstemning

Anden næstformand (Jeppe Søe):

Der stemmes om forslagets endelige vedtagelse, og vi stemmer.

Afstemningen er afsluttet.

For stemte 14 (DD, DF og NB), imod stemte 95 (S, V, M, SF, LA, KF, EL, RV, ALT og SP), hverken for eller imod stemte 0.

Forslaget til folketingsbeslutning er forkastet.

Det næste punkt på dagsordenen er:

33) 2. behandling af lovforslag nr. L 93:

Forslag til barnets lov.

Af social- og boligministeren (Pernille Rosenkrantz-Theil).

(Fremsættelse 29.03.2023. 1. behandling 14.04.2023. Betænkning 30.05.2023. Omtrykt).

Sammen med dette punkt foretages:

34) 2. behandling af lovforslag nr. L 94:

Forslag til lov om ændring af lov om social service, lov om retssikkerhed og administration på det sociale område og forskellige andre love. (Ændringer som følge af barnets lov, initiativret for adopterede børn, adoption uden samtykke fra fødslen, samvær med børn på kvindekrisecentre m.v. og fasttrack for godkendelse af plejefamilier m.v.).

Af social- og boligministeren (Pernille Rosenkrantz-Theil).

(Fremsættelse 29.03.2023. 1. behandling 14.04.2023. Betænkning 30.05.2023. Ændringsforslag nr. 6 af 31.05.2023 uden for betænkningen af Karina Adsbøl (DD), Mette Thiesen (DF) og Torsten Gejl (ALT)).

Kl. 12:34

Forhandling

Anden næstformand (Jeppe Søe):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 12:35

Afstemning

Anden næstformand (Jeppe Søe):

Der stemmes først om ændringsforslag til L 93:

Der stemmes om ændringsforslag nr. 1, af et mindretal, DD, LA, DF og ALT, og vi stemmer.

Afstemningen er afsluttet.

For stemte 26 (DD, LA, DF og ALT), imod stemte 82 (S, V, M, SF, KF, EL, RV og SP), hverken for eller imod stemte 1 (NB).

Ændringsforslaget er forkastet.

Ønskes afstemning om ændringsforslag nr. 2 og 3, tiltrådt af et flertal, udvalget med undtagelse af NB?

De er vedtaget.

Der stemmes om ændringsforslag nr. 4, af et mindretal, DD, LA, DF og ALT, og vi stemmer.

Afstemningen er afsluttet.

For stemte 26 (DD, LA, DF og ALT), imod stemte 82 (S, V, M, SF, KF, EL, RV og SP), hverken for eller imod stemte 1 (NB).

Ændringsforslaget er forkastet.

Jeg betragter herefter ændringsforslag nr. 36, stillet af det samme mindretal, som forkastet.

Det er forkastet.

Ønskes afstemning om ændringsforslag nr. 5-7, tiltrådt af et flertal, udvalget med undtagelse af DD og NB, eller om ændringsforslag nr. 8, tiltrådt af et flertal, udvalget med undtagelse af NB?

De er vedtaget.

Der stemmes om ændringsforslag nr. 9, af et mindretal, DD, LA, DF og ALT, og vi stemmer.

Afstemningen er afsluttet.

For stemte 26 (DD, LA, DF og ALT), imod stemte 82 (S, V, M, SF, KF, EL, RV og SP), hverken for eller imod stemte 1 (NB).

Ændringsforslaget er forkastet.

Der stemmes om ændringsforslag nr. 10, af et mindretal, DD, LA, DF og ALT, og vi stemmer.

Afstemningen er afsluttet.

For stemte 26 (DD, LA, DF og ALT), imod stemte 82 (S, V, M, SF, KF, EL, RV og SP), hverken for eller imod stemte 1 (NB).

Ændringsforslaget er forkastet.

Der stemmes om ændringsforslag nr. 11, af et mindretal, DD, LA, DF og ALT, og vi stemmer.

Afstemningen er afsluttet.

For stemte 26 (DD, LA, DF og ALT), imod stemte 82 (S, V, M, SF, KF, EL, RV og SP), hverken for eller imod stemte 1 (NB).

Ændringsforslaget er forkastet.

Herefter er ændringsforslag nr. 12 og 25, stillet af det samme mindretal, bortfaldet.

Jeg betragter herefter ændringsforslag nr. 24, stillet af det samme mindretal, som forkastet.

Det er forkastet.

Ønskes afstemning om ændringsforslag nr. 13 og 14, tiltrådt af et flertal, udvalget med undtagelse af NB?

De er vedtaget.

Der stemmes om ændringsforslag nr. 15, af et mindretal, DD, LA, DF og ALT, og vi stemmer.

Afstemningen er afsluttet.

For stemte 26 (DD, LA, DF og ALT), imod stemte 82 (S, V, M, SF, KF, EL, RV og SP), hverken for eller imod stemte 1 (NB).

Ændringsforslaget er forkastet.

Der stemmes om ændringsforslag nr. 16, af et mindretal, DD, LA, DF og ALT, og vi stemmer.

Afstemningen er afsluttet.

For stemte 26 (DD, LA, DF og ALT), imod stemte 82 (S, V, M, SF, KF, EL, RV og SP), hverken for eller imod stemte 1 (NB).

Ændringsforslaget er forkastet.

Jeg betragter herefter ændringsforslag nr. 18, stillet af det samme mindretal, som forkastet.

Det er forkastet.

Ønskes afstemning om ændringsforslag nr. 17 og 19-22, tiltrådt af et flertal, udvalget med undtagelse af NB?

De er vedtaget.

Der stemmes om ændringsforslag nr. 23, af et mindretal, DD, LA, DF og ALT, og vi stemmer.

Afstemningen er afsluttet.

For stemte 26 (DD, LA, DF og ALT), imod stemte 82 (S, V, M, SF, KF, EL, RV og SP), hverken for eller imod stemte 1 (NB).

Ændringsforslaget er forkastet.

Der stemmes om ændringsforslag nr. 26, af et mindretal, DD, LA, DF og ALT, og vi stemmer.

Afstemningen er afsluttet.

For stemte 26 (DD, LA, DF og ALT), imod stemte 82 (S, V, M, SF, KF, EL, RV og SP), hverken for eller imod stemte 1 (NB).

Ændringsforslaget er forkastet.

Jeg betragter herefter ændringsforslag nr. 37, stillet af det samme mindretal, som forkastet.

Det er forkastet.

Ønskes afstemning om ændringsforslag nr. 27, tiltrådt af et flertal, udvalget med undtagelse af NB?

Det er vedtaget.

Der stemmes om ændringsforslag nr. 28, af et mindretal, DD, LA, DF og ALT, og vi stemmer.

Afstemningen er afsluttet.

For stemte 26 (DD, LA, DF og ALT), imod stemte 82 (S, V, M, SF, KF, EL, RV og SP), hverken for eller imod stemte 1 (NB).

Ændringsforslaget er forkastet.

Jeg betragter herefter ændringsforslag nr. 38, stillet af det samme mindretal, som forkastet.

Det er forkastet.

Der stemmes om ændringsforslag nr. 29, af et mindretal, DD, LA, DF og ALT, og vi stemmer.

Afstemningen er afsluttet.

For stemte 26 (DD, LA, DF og ALT), imod stemte 82 (S, V, M, SF, KF, EL, RV og SP), hverken for eller imod stemte 1 (NB).

Ændringsforslaget er forkastet.

Der stemmes om ændringsforslag nr. 30, af et mindretal, DD, LA, DF og ALT, og vi stemmer.

Afstemningen er afsluttet.

For stemte 26 (DD, LA, DF og ALT), imod stemte 82 (S, V, M, SF, KF, EL, RV og SP), hverken for eller imod stemte 1 (NB).

Ændringsforslaget er forkastet.

Ønskes afstemning om ændringsforslag nr. 31-35 og 39-49, tiltrådt af et flertal, udvalget med undtagelse af NB?

De er vedtaget.

Der stemmes herefter om ændringsforslag til L 94:

Ønskes afstemning om ændringsforslag nr. 1 og 2, tiltrådt af udvalget?

De er vedtaget.

Der stemmes om ændringsforslag nr. 6 uden for betænkningen af Karina Adsbøl (DD), Mette Thiesen (DF) og Torsten Gejl (ALT), og vi stemmer.

Afstemningen er afsluttet.

For stemte 26 (DD, LA, DF og ALT), imod stemte 82 (S, V, M, SF, KF, EL, RV og SP), hverken for eller imod stemte 1 (NB).

Ændringsforslaget er forkastet.

Ønskes afstemning om ændringsforslag nr. 3-5, tiltrådt af udvalget?

De er vedtaget.

Jeg foreslår, at lovforslagene går direkte til tredje behandling uden fornyet udvalgsbehandling. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

35) 2. behandling af lovforslag nr. L 95:

Forslag til lov om ændring af lov om retssikkerhed og administration på det sociale område, lov om social service og forskellige andre love. (Handlekommune for børn, der hjælpes tilbage til Danmark af danske myndigheder, og for børn, hvis forældre er i udlandet, ensretning af begrebsbrug, nødvendige ændringer i handlekommunereglerne som følge af barnets lov m.v.).

Af social- og boligministeren (Pernille Rosenkrantz-Theil).

(Fremsættelse 29.03.2023. 1. behandling 14.04.2023. Betænkning 16.05.2023. Omtrykt. Ændringsforslag nr. 4 af 24.05.2023 uden for betænkningen af social- og boligministeren (Pernille Rosenkrantz-Theil). Ændringsforslag nr. 5 og 6 af 31.05.2023 uden for betænkningen af social- og boligministeren (Pernille Rosenkrantz-Theil)).

Kl. 12:42

Forhandling

Anden næstformand (Jeppe Søe):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 12:42

Afstemning

Anden næstformand (Jeppe Søe):

Ønskes afstemning om ændringsforslag nr. 1 og 2, tiltrådt af et flertal i udvalget, S, V, M, SF, DD, LA, KF, EL, RV og ALT?

De er vedtaget.

Hvis ikke afstemning begæres, betragter jeg ændringsforslag nr. 5 uden for betænkningen af social- og boligministeren, som vedtaget.

Det er vedtaget.

Ønskes afstemning om ændringsforslag nr. 3, tiltrådt af et flertal i udvalget, S, V, M, SF, DD, LA, KF, EL, RV og ALT, eller om ændringsforslag nr. 4 og 6 uden for betænkningen af social- og boligministeren?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

36) Forespørgsel nr. F 10:

Forespørgsel til miljøministeren:

Hvad vil ministeren gøre for at sikre, at Danmark lever op til biodiversitetsaftalen fra COP15 i Montreal og EU's biodiversitetsstrategi for 2030, og hvordan vil regeringen sikre, at Danmarks forpligtelser bliver en del af den samlede lov om natur og biodiversitet, som regeringsgrundlaget lover?

Af Mai Villadsen (EL) og Søren Egge Rasmussen (EL).

(Anmeldelse 13.04.2023. Fremme 18.04.2023).

Kl. 12:43

Anden næstformand (Jeppe Søe):

Jeg gør opmærksom på, at afstemningen om eventuelle forslag til vedtagelse udsættes til fredag den 2. juni, og det er jo så i morgen.

Nu går vi i gang med en forespørgselsdebat. Det betyder også, at alle dem, der er på vej ud, kan komme ud i god ro og orden, og det betyder, at alle dem, der er ordførere på det her område, skal op til de forreste rækker og logge sig ind. Så vi holder lige en kort pause i, lad os sige 5 minutter.

Mødet er udsat. (Kl. 12:44).

Kl. 12:50

Anden næstformand (Jeppe Søe):

Jeg behøver ikke at læse det her op igen, for det er alle, der er her, fuldstændig inde i, og resten har jo selvfølgelig set det i pausen og tænkt over, hvad det er, vi skal i gang med. Det er en forespørgsel til miljøministeren, og ordfører for forespørgerne er fru Mai Villadsen. Værsgo for begrundelsen.

Kl. 12:50

Begrundelse

(Ordfører for forespørgerne)

Mai Villadsen (EL):

Tak for det. Jeg står her for at begrunde den her forespørgsel. Vi står midt i en global naturkrise. Det er efterhånden velkendt for de fleste, og det har faktisk været velkendt en del år. Allerede for 30 år siden lavede man i FN en biodiversitetkonvention og satte globale naturmål om at sikre, at biodiversiteten ikke gik tilbage inden år 2010. Men de mål nåede man ikke. Derfor satte man et nyt mål om at stoppe tilbagegangen af biodiversitet inden 2020, og det mål ved vi alle sammen at man heller ikke nåede, faktisk ikke engang tilnærmelsesvis.

Biodiversiteten har aldrig før i menneskets historie haft det så dårligt som nu. Arterne går tilbage med en meget voldsom hast, og det har FN slået fast igen og igen i deres globale rapporter. Det er dyster læsning. For selv om vi sådan set i mange år i de fleste af verdens lande har erkendt problemet, har vi ikke handlet tilstrækkeligt; vi har ikke fået vendt den tilbagegang.

Derfor har vi nu igen vedtaget nogle nye globale naturmål i december 2022 til det internationale naturmøde i Montreal. Den her gang satte man dog et lidt andet hovedmål, hvilket vi tror er klogt, nemlig et mål om at give naturen mere plads, som forespørgerne har peget på i årevis. Derfor er der lavet en global aftale om at sikre, at 30 pct. af land- og havarealer skal være beskyttede naturområder i 2030.

Det er et mål, som EU også har fulgt op på. Der er en målsætning om, at 30 pct. af land- og havarealer skal beskyttes, og om, at en tredjedel skal være strengt beskyttet. Det er meget konkrete mål, og det burde være relativt ligetil at komme i gang. Regeringen har også skrevet ind i regeringsgrundlaget, at man bakker op om EU's mål, men regeringens ambitionsniveau kender vi ikke endnu. Derfor synes vi fra Enhedslistens side, at der er grund til bekymring.

Her i maj har regeringen så orienteret Folketinget om, hvor meget beskyttet natur man indberetter til EU. Det er 15 pct. af landarealet og 19 pct. af havarealet, altså omkring halvdelen af målsætningen. Regeringen har samtidig lagt op til, desværre, at ville reducere ambitionerne i EU's forslag til naturgenopretningsforordningen, som netop ville sætte bindende mål for at genoprette naturens kvalitet, og det er derfor, at vi har taget initiativ til den her forespørgsel, altså for at vi forhåbentlig kan blive klogere på, hvad regeringens planer er, og hvor høje ambitioner regeringen egentlig har for vores natur. Derfor går forespørgslen som følger:

»Hvad vil ministeren gøre for at sikre, at Danmark lever op til biodiversitetsaftalen fra COP15 i Montreal og EU's biodiversitetsstrategi for 2030, og hvordan vil regeringen sikre, at Danmarks forpligtelser bliver en del af den samlede lov om natur og biodiversitet, som regeringsgrundlaget lover?« 

Tak.

Kl. 12:54

Anden næstformand (Jeppe Søe):

Tak for begrundelsen. Så er vi ved besvarelsen, og dermed giver jeg ordet til miljøministeren.

Kl. 12:54

Besvarelse

Miljøministeren (Magnus Heunicke):

Vores natur er under pres. Vi er midt i en biodiversitetskrise. Vi er samtidig også i en klimakrise. Begge kriser har vidtrækkende konsekvenser. Jeg skal nok lade være med at komme med alle mulige tal, men et tal, som jeg tror de fleste vil kunne huske og de fleste virkelig vil kunne forstå omfanget af, er tallet fra det internationale biodiversitetspanel, IPBES, som anslår, at omkring en million arter er i fare for at uddø på verdensplan – en million arter! Vi har aldrig nogen sinde før i menneskehedens historie været i nærheden af det. Derfor er der globalt politisk og videnskabelig konsensus om det, vi også hørte fra forespørgselsindkalderen, altså om det her spørgsmål om, at krisen og tabet af natur og arter skal stoppes.

Forespørgslen her handler om, hvordan vi fra dansk side vil leve op til biodiversitetsaftalen fra COP15 i Montreal og EU's biodiversitetsstrategi for 2030, og hvordan regeringen vil sikre, at Danmarks forpligtigelser bliver en del af den samlede lov om natur og biodiversitet. Indsatsen for mere og bedre natur gælder i Danmark, i EU og også globalt, og derfor må vi arbejde nationalt, EU-mæssigt og globalt for at sikre vores biodiversitet. Så der er fokus på, hvad vi kan gøre i Danmark, selv om vi er et mindre land med høj befolkningstæthed. Vi ved også, at vi har et intensivt udnyttet areal til lands og til havs. Så der er selvfølgelig meget, vi kan gøre i Danmark. Vi ved også, at den her krise er global, så det er også afgørende, at det går hånd i hånd med det globale arbejde og de globale naturmål, der sætter retningen for, hvad vi også gør i Europa, og hvad vi gør i Danmark. Derfor støtter regeringen beslutningen og målsætningerne i FN's biodiversitetskonvention og EU's biodiversitetsstrategi, som der spørges til her.

Regeringen har flere indsatser undervejs for naturen, bl.a. loven om natur og biodiversitet. Det vil være den første af sin art i Danmark. Men der er også en ny havnaturfond og en ny opdateret havplan, hvor ambitionen jo er 10 pct. strengt beskyttet og 20 pct. beskyttet hav, 30 pct. i alt. Det skal jeg nok vende tilbage, men lad mig starte med at kaste et blik tilbage på december sidste år. Det var der, hvor hele verdens øjne var rettet mod Montreal i Canada til FN's 15. partskonference, som det hedder, COP15 om biodiversitet. Og man opnåede jo en aftale i december, hvilket jeg tror de fleste er enige om var historisk godt gået af forhandlerne, og det satte nye globale naturmål. Og fra dansk side var det særlig vigtigt, at de globale naturmål selvfølgelig blev ambitiøse og handlingsorienterede, hvilket lykkedes. Og det globale mål om at beskytte 30 pct. af naturen på land og i havet vil man også kunne genfinde i EU's biodiversitetsstrategi for 2030.

Beskyttede områder er vigtige for at sikre plads til naturen og for at sikre, at arter og økosystemer trives og kan udvikles på naturens egne præmisser. Det gør naturen mere modstandsdygtig og bidrager til at holde klimaet stabilt. Samtidig ved vi også, at naturen er central i forhold til at lagre CO2 fra atmosfæren. Det vil sige, at på de to problemer, jeg startede med et nævne, findes der også en fælles løsning. Dermed er indsatsen her også en vigtig brik i at nå vores klimamål. Men naturen gør meget mere end det. Det er også helt afgørende for os, når der kommer flere bestøvere, ren luft og rent drikkevand. Så det er en helt central målsætning.

Jeg vil også komme ind på finansieringen af den globale aftale. Det var helt afgørende, for at aftalen kunne landes i de forhandlinger, som foregik. Man må sige, at aftalen også indeholder virkelig ambitiøse mål for at mobilisere flere ressourcer til at finansiere de nye målsætninger for biodiversitet. Det er også noget, som Danmark kan bidrage med. Senest har regeringen i forbindelse med finanslovsforslaget for 2023 afsat 30 pct. af udviklingsbistanden på det grønne område. Ca. 25 pct. vil være klimarelaterede, og mindst 5 pct. vil gå til biodiversitet og miljø. Så der er altså også midler bundet til det her globale arbejde.

Kl. 12:59

Nu skal målene så gennemføres, bl.a. ved at sikre nationale handlingsplaner for natur og biodiversitet. Nu prøver vi så at zoome lidt mere ind på os i Danmark. Hvert land skal inden den næste COP, den næste forhandling, i 2024, indsende handlingsplaner, hvor man følger op på de globale målsætninger. Der er tale om bidrag til fælles globale mål, hvor det fremgår, at landene skal bidrage efter evne og potentiale, og der er altså også nogle midler med til dem, der kunne mangle noget økonomi til at være med til at bidrage her.

Så bliver jeg også spurgt til i forespørgslen, hvordan jeg som minister vil sikre, at Danmark lever op til biodiversitetsaftalen fra COP15. Der er en lang række initiativer i regeringsgrundlaget og regeringsprogrammet, som vil bidrage til netop den her aftale fra COP15. Også i EU er der mange initiativer i gang, og de initiativer fra EU går hånd i hånd. Det er initiativer, som skal sikre, at alle EU-lande bidrager til de globale mål for biodiversitet, natur, miljø og klima. Og hvis vi zoomer ind på EU's ottende miljøhandlingsprogram mod 2030 og EU's biodiversitetsstrategi for 2030, er det her, vi finder retningen for det arbejde, som både EU og selvfølgelig dermed også Danmark gør inden for pesticidregulering, kemikalier, jord, naturgenopretning og meget mere.

EU's biodiversitetsstrategi udkom i foråret 2020, og den sætter altså retningen for EU's arbejde med at sikre biodiversiteten i EU og globalt. Med strategien lægger Kommissionen op til en øget indsats frem mod 2030 for at beskytte naturen og standse tilbagegangen af arter i en lang række økosystemer og tænke hensynet til biodiversitet ind i forskellige sektorer, landbrug, skovbrug m.m. Et af de vigtige mål – måske nærmest det afgørende, vigtige mål i EU's målsætning – er at beskytte 30 pct. af naturen på land og i havet. Det er præcis det, vi også finder i de nationale mål. Fra EU's side er der også det, at de 10 pct. af de 30 pct. skal være strengt beskyttet, og at det skal ske senest i 2030. Fra EU's side er der også tale om det, der hedder fælles mål. Det er altså ikke et mål for hvert enkelt land, men landene skal bidrage på grundlag af potentiale.

Hvordan ser det ud lige nu i EU? Vi har målet i EU om 30 pct. beskyttet, heraf 10 pct. strengt beskyttet. Hvis man ser på EU's landareal, var det sådan i den seneste opgørelse, jeg har, fra 2019, at 26 pct. af vores landareal i Europa var beskyttet og 11 pct. af havarealet var beskyttet. Det er status og øjebliksbilledet i Europa. Målet er altså 30 pct. både på land og i havet, og lige nu er det altså 26 pct. på land og 11 pct. på havet. Hvis man ser på, hvilke lande der bidrager meget og lidt, er der forskellige biologiske, historiske og geografiske grunde til, at man bidrager forskelligt. Helt i top i forhold til bidrag på land er lande som Luxembourg, Bulgarien, Slovenien, Polen og Kroatien. Det er så det beskyttede. Hvis man kigger på de strengt beskyttede arealer i EU, er det altså kun 3 pct. af landarealerne, der er strengt beskyttet, og kun 1 pct. af havarealet, der er strengt beskyttet.

Så man må sige, at EU har udfordringer både til lands og til vands, men klart mest til vands. Det er der, hvor man er klart længst fra målet, og det er der – det er i hvert fald min analyse – hvor Danmark har det største potentiale til at kunne bidrage og levere et vigtigt bidrag til, at EU kan nå sine mål. På land ved vi at Danmark er et af EU's tættest befolkede lande. Vi ved også, og der må vi være helt ærlige i den her debat, at vores land er intensivt udnyttet til bl.a. landbrug, byer og infrastruktur. Vi har også store planer med brede forlig i Folketinget om udbygning af vedvarende energi, som jo også vil indebære et stort pres på arealer. Det gælder både til lands og til vands. Så der er rift om arealet, og det er der altså også til havs. Derfor må en udbygning af vedvarende energi ske, samtidig med at vi forsøger at håndtere vores biodiversitetskrise.

Jeg ville godt sige meget mere, formand, men jeg tror nok, at min tid er ved at være opbrugt. Så målene er klare, og vi kan se, at det, der mangler allerallermest, er på havet. Der kan jeg se, at Danmark har det største potentiale til at bidrage med mest, men vi arbejder for bedre og mere natur både til lands og til vands. Det ser jeg frem til at drøfte med Folketinget.

Kl. 13:04

Anden næstformand (Jeppe Søe):

Der er nogle korte bemærkninger, så der er jo mere at sige. Hr. Torsten Gejl, Alternativet.

Kl. 13:04

Torsten Gejl (ALT):

Tak, og tak for talen og for ministerens kamp for det grønne. Det, som jeg tænkte lidt over, er det helt nære med hensyn til udviklingen af strengt beskyttet natur i Danmark. Der var jeg jo her i sidste periode med til at lave de 15 naturnationalparker, og vi havde et godt tempo. Det lykkedes at finde næsten en lille milliard. Vi havde møder hver uge. Vi lavede kæmpe arbejde og tegnede faktisk 15 naturnationalparker, og det var ikke enkelt, og det var med en minister, som på det punkt faktisk var rigtig effektiv og rigtig dygtig. Siden er der, så vidt jeg kan se, ikke sket noget, og det kan sagtens være, at jeg tager fejl. Så mit spørgsmål er: Hvor langt er vi kommet, og er det gået i stå ude i de forskellige kommuner, i forhold til at Naturstyrelsen skal lave de her parker? Jeg hører det mange steder, men jeg vil godt høre ministeren, om det er rigtigt. Og hvorfor er der ingen forhandlinger? Og hvorfor der ikke indkaldt til forhandlinger om at lave de nye nationalparker? Altså, hvor er tempoet blevet af i en tid, hvor kravene til at skabe mere beskyttet natur er så store?

Kl. 13:05

Anden næstformand (Jeppe Søe):

Ministeren.

Kl. 13:05

Miljøministeren (Magnus Heunicke):

Jeg er politisk og personligt meget, meget begejstret over de kommende naturnationalparker, og jeg synes, at det er et fremragende arbejde. Jeg må også sige, at det jo er et arbejde, der har været diskuteret her i Folketingssalen, men et bredt flertal stemte faktisk for det. Jeg ved, at der var et lidt mindre bredt flertal bag finansieringen. Men siden regeringsdannelsen er der jo også kommet endnu flere partier, der bakker op om de her projekter. Sagen er jo den, at de to, der er længst fremme, er blevet påklaget. Det er jo ikke noget, jeg kan bestemme over, men det er altså en klageproces, som er i gang i en uafhængig klageinstans, og der har vi jo retssikkerhed her i landet. Så der er jeg nødt til at afvente, at den klageinstans færdiggør det. Det er jo en vurdering af, om processerne har været i orden. Det håber jeg da selvfølgelig at de har været, men jeg kan jo ikke kommentere eller vurdere eller presse på dér. Men det er jo logisk, at vi, når vi står i startboksen, ikke lige kan gå videre med de ti andre, der står næstefter, før vi ved, om der er noget, som den klageinstans afgør, der betyder, at vi lige er nødt til at justere vores tempo. Så derfor er det rigtigt, at jeg også er ærgerlig over, at vi venter, men vi venter på den afklaring. Jeg håber, at den kommer snart, men det er ikke mig, der kan bestemme det; det er en uafhængig instans, nemlig Miljø- og Naturklagenævnet.

Kl. 13:07

Anden næstformand (Jeppe Søe):

Fru Mai Villadsen, Enhedslisten.

Kl. 13:07

Mai Villadsen (EL):

Tak til ministeren for besvarelsen af forespørgslen og i øvrigt til regeringen for den aftale, vi lavede for et par dage siden, som jo ikke kun handlede om havvind, men som også sikrede adskillige millioner til havnaturen. Det er rigtig godt, fordi det netop er et sted, hvor Danmark bør bidrage, og hvor vi kan gøre meget mere.

Jeg vil gerne spørge ministeren om, hvor ambitiøs regeringens handling på naturområdet bliver og hvornår der kommer til at ske noget. Regeringen skriver jo i regeringsgrundlaget, at man vil indføre den her lov om natur og biodiversitet, men der er ikke rigtig konkrete bud på, hvor meget vi så skal beskytte naturen. Ministeren sagde jo selv på det dejlige Naturmøde i Hirtshals, som vi var til, at der nu går en større proces i gang, og derfor kunne jeg godt tænke mig at spørge ministeren her i dag: Hvad er det for en proces, regeringen planlægger at igangsætte? Hvornår sker der noget? Og vil ministeren løfte sløret for, hvor meget beskyttet og strengt beskyttet natur regeringen selv mener at Danmark skal bidrage med?

Kl. 13:08

Anden næstformand (Jeppe Søe):

Ministeren.

Kl. 13:08

Miljøministeren (Magnus Heunicke):

Det er jo ikke korrekt. Vi må også være ærlige og sige, at der også er en definitionsdiskussion, men hvis man ser på den definition, som EU bruger, og hvis det er den, vi ligesom lægger til grund, så kan man se, at øjebliksbilledet for Danmark lige nu er, at vi har 15 pct. beskyttede Natura 2000-områder eller andre områder på land og 26 pct. områder til havs.

Jeg gennemgik før, at EU mangler meget for at nå målet til havs, og at man er meget tættere på målet på land, og at det i forhandlingerne om havplaner er vores ambition at nå op på 30 pct. til havs, som jo er EU's mål. Det er ikke nemt, men det mener jeg bør kunne lade sig gøre. Substantielt er det allerede nu 3 mio. ha, vi har meldt ind der – det er virkelig en stor bid af EU's målsætning.

Hvad angår områder på land, så er det noget af det, som vi skal drøfte i arbejdet med en lov om natur og biodiversitet. Mit oplæg er, at vi skal gøre det bredt politisk set, men også med eksperter og interessenters inddragelse.

Kl. 13:09

Anden næstformand (Jeppe Søe):

Jeg udvekslede et kort forvirret blik med hr. Torsten Gejl, men det er altså sådan, at når ministeren har givet sin besvarelse, er der én kort bemærkning til hver ordfører. Derefter starter forhandlingen, og så går vi over til normal procedure for korte bemærkninger. Så dermed var det altså fru Mai Villadsen. Og nu går vi til fru Marianne Bigum fra Socialistisk Folkeparti.

Kl. 13:09

Marianne Bigum (SF):

Mange tak. Vi var jo syv partier i sidste regeringsperiode, som ville vedtage lovgivningen omkring naturnationalparkerne. Vi nåede rigtig langt. Senere har vi jo været nogle i oppositionen, som har haft mere travlt med at prøve at presse på for den her dagsorden, og vi var ude med et fælles udspil for nylig. Så jeg vil høre, om regeringen vil være med til, at vi sammen sætter os for at få etableret naturnationalparker på 1 pct. af Danmarks areal i 2024.

Så vil jeg bruge det sidste af min taletid til en kommentar. Ministeren snakker om et globalt ansvar, også i forhold til vores udviklingspolitik og vores grønne udviklingsbistand. Og det er rigtigt, at vi har sat penge af dér, men det er også rigtigt, at vi har omallokeret dem og ikke bruger dem. Vi har sat 3 mia. kr. af i 2022, og vi ser ud til måske kun at have brugt 2 mia. kr., og det er jo noget, vi forfølger andetsteds. Så vi kan ikke helt tage æren endnu for at vise globalt ansvar – heller ikke dér.

Kl. 13:10

Anden næstformand (Jeppe Søe):

Ministeren.

Kl. 13:10

Miljøministeren (Magnus Heunicke):

Den debat omkring afløb i forhold til ulandsbistanden tror jeg vi må tage et andet sted, men det er rigtigt, at jeg nævnte det, for det er jo vigtigt, hvor meget man sætter af, og at der så kan være noget afløb, og det må man så tage et andet sted. I regeringsgrundlaget har vi også – ud over at der er nogle flere partier, der bakker op om hele grundtanken bag naturnationalparker, og det er jeg rigtig glad for – skrevet ind, at vi vil arbejde videre med at få udpeget op til fem yderligere. Og jeg vil godt sige her, at min vision for det er, at det bliver store områder, sammenhængende områder, for det er det, der har den største effekt, og at det er noget, som vi også kan gøre bredt og stort her i Folketinget. Og det vil sige, at mit mål er at invitere bredt, fordi der er så stor interesse blandt partier, der vil være med til det arbejde her og til at udpege områder. Men jeg tror, det er for tidligt, for jeg har allerede nu set i medierne, at det nemlig er lidt, og at det er meget, meget små områder. Hvis vi skal ud med en større volumen, skal vi jo have nogle større områder, men den debat tror jeg vi må have, når vi har det faglige grundlag at træffe beslutningen på.

Kl. 13:12

Anden næstformand (Jeppe Søe):

Hr. Ole Birk Olesen, Liberal Alliance.

Kl. 13:12

Ole Birk Olesen (LA):

Hvis man nu skal bygge seks supersygehuse, og der er en klageproces i gang mod det ene supersygehus, så vil man jo ikke lade være med at anlægge de næste fem; så ville man få den klage afviklet, og imens ville man gå i gang med de næste fem supersygehuse. Kan ministeren ikke forklare, hvorfor det er sådan, at når man har besluttet, at der skal være 15 naturnationalparker, og at der så er klageproces imod de to, så bliver man nødt til at stoppe med at anlægge de sidste 13? For jeg kan ikke se logikken i det. Ministeren siger bare, at sådan er det – men jeg forstår ikke logikken.

Kl. 13:12

Anden næstformand (Jeppe Søe):

Ministeren.

Kl. 13:12

Miljøministeren (Magnus Heunicke):

Tak for at bringe det emne op, for nu har jeg jo haft ansvaret for en del af supersygehusprojektet. Noget af det, jeg drømte om dengang, var, om man dog ikke kunne have taget dem et ad gangen frem for at sætte alt i gang samtidig og begå alle begynderfejlene samtidig. Det tror jeg ville have givet nogle andre problemer; men det gjorde man ikke, dengang man satte det i gang, og så er det ret vanskeligt at håndtere nu her.

Jeg mener, det er det eneste rigtige, og det er også det råd, jeg får fra embedsværket, som står på mål for det faglige, nemlig at når der er en klage omkring et nyt koncept i Danmark, så lad os da lige få afgjort den klage, således at vi kan se, om vi så kan lave noget, så vi ikke risikerer nye forsinkelser i forhold til det, der så kommer bagefter, fordi vi kunne risikere at støde ind i de samme klager. Det mener jeg er sund og god forvaltningsskik.

Kl. 13:13

Anden næstformand (Jeppe Søe):

Fru Zenia Stampe, Radikale Venstre.

Kl. 13:13

Zenia Stampe (RV):

Nu handler mit spørgsmål egentlig om noget andet, men jeg vil bare sige, at det der aldrig var gået, dengang vi var støttepartier og vi stod bag det her koncept. Altså, det havde aldrig nogen sinde været tanken, at vi skulle sidde og vente på den første klagesag, før vi kunne gå videre med de andre. Det må jeg bare sige, og der har den nye regering udstukket en markant anden kurs end det, der var vores fælles udgangspunkt.

Det, som jeg egentlig vil spørge til, er jo den indmelding, som den danske regering og Miljøministeriet kom med til EU om vores bidrag til EU's biodiversitetsstrategi. Den var vi jo mange der var ude at klage over, også fordi der ikke var lagt op til noget ny beskyttet eller strengt beskyttet natur. Så var ministeren hurtig på tasterne og skrev til mig, at du jo har misforstået det helt, for når vi kommer til at forhandle en natur- og biodiversitetslov, kommer der til at ske noget nyt, og vi melder noget nyt ind. Det, der jo så bare undrer mig, er, at det, som ministeriet har meldt ind, er det, der er planlagt, men at det ikke nødvendigvis er det, der er implementeret.

Derfor bekymrer det mig, at der faktisk ikke er indberettet noget strengt beskyttet natur. For vi har jo planlagt 15 naturnationalparker, som Biodiversitetsrådet i hvert fald siger vil kvalificere til strengt beskyttet natur. Er det, fordi man er ved at udvande konceptet, eller hvorfor er det ikke meldt ind?

Kl. 13:14

Anden næstformand (Jeppe Søe):

Ministeren.

Kl. 13:14

Miljøministeren (Magnus Heunicke):

Nej, det er det på ingen måde. Det kan jeg berolige fuldstændig med. Det her er jo en ny indmeldingsmetode, som landene ikke har prøvet før. EU er kommet med forskellige måder, man kan opgøre natur på, og det synes jeg er helt glimrende, og jeg roste det også lige før i min besvarelse. Ordførererne kender jo også selv til den debat, der er om opgørelsesmetoderne, og i Danmark har vi ikke tidligere haft dem. Vi har fredede områder, men den der definition med »strengt beskyttet« er ikke noget, som man lige kan slå op, og sige, at det her så vil være strengt beskyttet, lige såvel som man faktisk også kan melde arealer ind, som ikke er beskyttede på grund af naturhensyn, men som har en naturmæssig, en biodiversitetsmæssig gevinst af andre årsager.

Så der er mange andre måder at melde det ind på, og der har vi fra ministeriets side for at komme i gang med diskussionen med EU meldt det ind, for det her er i hvert fald EU's kendte definitioner. Så er der nye definitioner og også nye planer, og der kan vi så arbejde videre sammen med EU, for at det øjebliksbillede selvfølgelig skal udvikles.

Kl. 13:15

Anden næstformand (Jeppe Søe):

Dermed tak til miljøministeren. Nu starter forhandlingen, og dermed går vi over til de almindelige regler for korte bemærkninger. Allerførst er det ordføreren for forespørgerne, fru Mai Villadsen fra Enhedslisten.

Kl. 13:16

Forhandling

(Ordfører for forespørgerne)

Mai Villadsen (EL):

Tak. Danmark har sammen med 196 andre lande tiltrådt FN's biodiversitetskonvention, og det er rigtig godt. Formålet med konventionen er bl.a. at bevare den biologiske mangfoldighed i verden, som er meget truet. Men som jeg indledningsvis redegjorde for, har vi jo indtil nu fejlet eklatant både i Danmark, men også på verdensplan, for biodiversiteten er i tilbagegang.

På COP15 nåede verdens lande jo endnu en gang til enighed om en global aftale, som skal vende naturens tilbagegang, og et af de væsentlige punkter i aftalen er jo det globale mål om 30 pct. beskyttet natur i 2030. Det samme mål har vi sat os i EU, hvor vi har besluttet, at 30 pct. af EU skal være beskyttet natur, heraf en tredjedel som strengt beskyttet. Vi har altså som land forpligtet os på at handle på biodiversitetskrisen, og for mig er det helt åbenlyst, at vi også skal sætte de samme mål i Danmark. Men i det sidste halve år har vi jo haft en SVM-regering, og den efterlader mig desværre ikke med så meget håb. For regeringen præsenterer godt nok sig selv som en grøn regering, som er klar til at løse de storpolitiske kriser med handlekraft, men vi må konstatere, at der indtil videre ikke er sket meget fra ord til handling, når det kommer til naturen.

Derfor er vi i oppositionen ret så bredt gået sammen om at give en skarp opfordring til regeringen om særlig at få sat skub i de nationalparker, som vi i Folketinget allerede har vedtaget. Vi er altså ved at miste tålmodigheden med den brede regering, som jo nærmest virker handlingslammet på det her område, og det tror jeg sådan set også befolkningen er. Vi har før set befolkningen ønske, at vi politisk gik længere på det grønne område. Man marcherede for en klimalov og fik den, og i den weekend, der kommer, vil man også marchere for en natur- og biodiversitetslov, noget, som vi fra Enhedslistens side bakker varmt op om.

Regeringen har jo faktisk også skrevet ind i sit regeringsgrundlag, at vi skal have en natur- og biodiversitetslov, men når jeg hører ministeren holde tale i dag, lyder det ikke just til, at man har så travlt. Jeg frygter virkelig langsommelige processer omkring den her lov, og det bekymrer mig, for vi står i en meget akut krise. Vi er halvvejs i forhold til at levere på de mål, som EU kræver i forhold til 30 pct. beskyttet natur, og vi leverer intet – intet – når det gælder den strengt beskyttede natur. Og spørger man Biodiversitetsrådet i Danmark, siger de jo faktisk, at vi reelt kun har omkring 2 pct. beskyttet natur, både på havet og på land.

Vi har hørt statsministeren sige fra Folketingets talerstol, at 30 pct. beskyttet natur i Danmark er urealistisk, men som miljøministeren jo udtalte til Børsen forleden, vil verden betale en astronomisk pris, hvis vi ikke lykkes med at løse naturkrisen, det kommer til at koste, hvis ikke vi handler på biodiversitetskrisen. Men mere plads til naturen bør selvfølgelig tænkes sammen med klimaløsninger, med drikkevandsbeskyttelse, med klimasikring og med en reduktion af udvaskningen af næringsstoffer. Det bliver ikke let, og det er en stor opgave, men vi kan altså godt.

Lige nu er vi i gang med at forhandle en kommende havplan, og jeg håber, at det kan bringe os tættere på målet om 20 pct. reelt beskyttet hav og 10 pct. strengt beskyttet hav inden 2030. Der håber vi virkelig, at regeringen faktisk vil vise, at den er grøn, sådan som den påstår. På land stod vi jo sammen i rigtig mange partier for ikke så længe siden og etablerede de første 15 naturnationalparker. Her skulle naturen på 0,6 pct. af Danmarks landareal have førsteret, men regeringen har altså sat arbejdet på pause, og det er meget muligt, at der er klageprocesser i gang. Men det virker altså også, som om man internt i regeringen ikke rigtig kan beslutte, hvordan man kommer videre – det til trods for at der i Folketinget er et kæmpe flertal for naturnationalparkerne, og at der i befolkningen er en meget bred opbakning.

Derfor er det mig simpelt hen ubegribeligt. Vi risikerer, at regeringen i forhold til naturen laver lidt af en hockeystav, og at den skubber alle udfordringerne foran sig. Det må ikke ske, og det er derfor, vi har indkaldt til den her forespørgsel i dag. Derfor vil jeg gerne på vegne af SF, LA, Konservative, Enhedslisten, Radikale Venstre og Alternativet læse et forslag til vedtagelse op:

Forslag til vedtagelse

»Vores natur er i voldsom krise. Tendensen kan kun vendes, hvis vi giver mere plads til naturen og sikrer naturen en bedre beskyttelse. Folketinget konstaterer, at Danmark er internationalt forpligtet til at tage vare på vores natur, men trods dette fortsat ligger i bunden blandt EU's lande, når det kommer til at beskytte vores natur.

Folketinget konstaterer, at regeringen ikke har gjort tilstrækkeligt for at ændre dette, og at regeringen forsinker etableringen af naturnationalparkerne, der skal sikre, at Danmark får mere strengt beskyttet natur.

Folketinget opfordrer regeringen til at etablere de planlagte 15 naturnationalparker samt yderligere naturnationalparker, så de samlet set kommer op på 1 pct. af Danmarks areal inden udgangen af 2024«.

(Forslag til vedtagelse nr. V 30).

Kl. 13:22

Anden næstformand (Jeppe Søe):

Tak for det. Det vil indgå i den videre forhandling, og jeg gør lige opmærksom på, at afstemningen jo er udsat til i morgen. Så er det hr. Torsten Gejl, Alternativet.

Kl. 13:22

Torsten Gejl (ALT):

Tak for en god tale, og tak for samarbejdet om at lave de første 15 naturnationalparker. Alt i alt når vi måske op på 2,6 pct. strengt beskyttet natur med de 15 naturnationalparker og med, hvad vi har i forvejen, hvis vi tæller alt med. Det betyder, at vi har langt igen, og nogle gange tror jeg, at vi skal have modet til at sætte nogle billeder på tallene. Altså, det kan sagtens være, at vi mangler 100 naturnationalparker i Danmark, hvis vi skal op på 10 pct. strengt beskyttet natur. Det er egentlig et simpelt regnestykke. Det kan være, at det er lidt færre eller lidt flere, afhængig af deres størrelse. Men vi har jo kun taget et museskridt, selv om det var en fantastisk oplevelse at lave det her. Hvor tænker ordføreren at vi skal finde de næste 50 eller 75 områder til sikre, at vi kommer helt op på 10 pct. strengt beskyttet natur?

Kl. 13:23

Anden næstformand (Jeppe Søe):

Ordføreren.

Kl. 13:23

Mai Villadsen (EL):

Først og fremmest også tak til ordføreren og til mange ordførere i oppositionen for et rigtig, rigtig stærkt samarbejde på det her område. Jeg tror ikke, at vi var kommet så langt uden det fællesskab. Heldigvis kan man sige, at vi jo, da vi etablerede naturnationalparkerne, fik rigtig god inspiration udefra, og der er rigtig mange kloge hoveder, bl.a. folk, som har skrevet op til flere bøger om, hvor de her naturnationalparker kunne etableres. Vi er selv fra Enhedslistens side kommet med en række bud, men jeg synes sådan set også, at jeg har set kloge bud fra andre partiers side, og flere kommuner har jo faktisk også rakt ud og sagt: Hey, vi vil egentlig gerne have en naturnationalpark hos os. Så derfor synes jeg, at der er rig mulighed for, at vi fortsætter ad den sti og implementerer nogle af de naturnationalparker, vi også kiggede på dengang. Og så vil jeg også gerne kvittere for, at jeg ved, at Alternativet også er meget optaget af, at det her også skal lykkes til havs. Det så jeg også i Alternativets nye udspil, og det synes jeg også kunne være en rigtig klog idé.

Kl. 13:24

Anden næstformand (Jeppe Søe):

Spørgeren.

Kl. 13:24

Torsten Gejl (ALT):

Tak for det. Nu har vi lige hørt, at fordi der er to naturnationalparker, der er blevet påklaget, så står hele planen åbenbart stille. Hvad tænker ordføreren om det? Folk har lov til at klage, fair nok, men kan det virkelig passe, at det skal sætte alt i stå? Og hvis det skal det, burde regeringen så ikke være lidt proaktiv og forestille sig det på forhånd i stedet for at sætte 15 ting i gang og sige, når der kommer to klager: Ups, så sætter vi os på vores hænder, som vi plejer? Altså, hvad tænker ordføreren om det?

Kl. 13:24

Anden næstformand (Jeppe Søe):

Ordføreren.

Kl. 13:24

Mai Villadsen (EL):

Jeg synes, at det er helt forfejlet at sætte det hele i stå, og jeg er sådan set meget enig i hr. Ole Birk Olesens udlægning af, at det svarer til, at man faktisk er i gang med byggeriet af en række, lad os kalde det supersygehuse eller noget andet – det er jo en slags sygehuse, der i hvert fald skal redde naturen – og så sætter man det hele i stå, fordi der måske er nogle konstruktionsfejl et sted eller en befolkning, som stritter imod. Der er ingen tvivl om, at der er modstand mod det her, men det synes jeg så også forpligter os til faktisk i endnu højere grad at bakke op og vise vejen.

Kl. 13:25

Anden næstformand (Jeppe Søe):

Tak til ordføreren for forslagsstillerne. Den første ordfører i den almindelige ordførerrække er fru Camilla Fabricius fra Socialdemokratiet.

Kl. 13:25

(Ordfører)

Camilla Fabricius (S):

Tak for det. Først og fremmest vil jeg gerne have lov til at hilse fra vores ordfører Anne Paulin, som desværre ikke kunne være her. Hun havde ellers glædet sig virkelig meget, for natur optager hende, og det ved jeg, fordi det er noget af det, vi har diskuteret rigtig ofte, når vi har fri, altså vores egen personlige tilgang til naturen.Vi er opvokset tæt på den jyske hede. Jeg vil læse hendes ordførertale op.

Mennesket er på mange måder underlegent i naturen. Der findes mange dyr, der er stærkere end os, og som kan løbe hurtigere, kan forårsage giftige bid eller kan camouflere sig og skjule sig. Alligevel er der ingen tvivl om, at det farligste dyr på planeten er os selv. Mennesket har allerede udryddelse af flere arter på samvittigheden, og i disse år står vi i en hidtil uset biodiversitetskrise. Det er en krise, hvor manglende handling vil medføre endnu flere arters forsvinden, og der er en skræmmende risiko for, at det naturgrundlag, vi alle er afhængige af, vil kollapse lige under vores fødder. Derfor er denne debat, vi har dag, vigtig, så tak til Enhedslisten for at rejse debatten her i dag.

I Socialdemokratiet ser vi klima- og biodiversitetskrisen som en af vores tids største udfordringer, som vi er moralsk forpligtet til at handle på. I den sidste regeringsperiode, hvad også flere ordførere her i dag allerede har sagt, satte vi handling bag ordene med store investeringer i bl.a. naturnationalparkerne og mere urørt skov. Det er vi stolte af, men godt begyndt er langtfra fuldendt. Derfor har naturen også en stor plads i det nye regeringsgrundlag. Vi skal have Danmarks første natur- og biodiversitetslov, som sætter bindende mål for mere vild natur i Danmark og en meget stærkere indsats for at styrke biodiversiteten. Natur- og biodiversitetsloven skal være med til at sikre, at Danmark bidrager til EU's biodiversitetsstrategi, hvor 30 pct. af EU's areal skal være beskyttet i 2030, heraf skal 10 pct. være strengt beskyttet.

Der, hvor det er muligt at samtænke naturbeskyttelse med andre hensyn, skal vi se på det, som f.eks. når vi tager klimaskadelige lavbundsjorde ud af arealet til produktion og samtidig giver mulighed for at skabe den vilde natur, som før var opdæmmet land. Mere vild natur kan også gå hånd i hånd med bedre beskyttelse af vores drikkevand og i det hele taget det at sikre et renere vandmiljø. Samtidig skal vi have meget mere skov i Danmark, for skov er afgørende i forhold til både klima- og biodiversitetskrisen. Regeringen ønsker at øge Danmarks skovareal med 250 ha, så vi får et patchwork af skov, hvor der både kan være produktion og urørt skov, og der er det vigtigt med indsatsen for et bedre klima og en bedre biodiversitet.

Vi ser også frem til det videre samarbejde. Danmark er et meget opdyrket land, når vi sammenligner os med mange andre lande, dels fordi vi har utrolig meget god landbrugsjord, dels fordi vi har taget knap så god jord ind for så at udnytte det for at optimere produktionen. Det er en udfordring i dag, at vi simpelt hen er nødt til at lære af fortidens unoder og også gøre det om, sådan at vi kan få muligheden for at opretholde biodiversiteten og økosystemerne. Derfor har vi også i Danmark en stor forpligtigelse til at give mere areal tilbage til naturen, for den danske natur har også unikke egenskaber, som der må og skal gøres plads til. Vi ser frem til samarbejdet om at styrke vores fælles natur med resten af Folketingets partier, og vi glæder os også meget til debatten her i salen i dag.

Så har jeg også lovet her til sidst lige at læse vores forslag til vedtagelse op, hvis er okay for formanden (Anden næstformand (Jeppe Søe):Ja, selvfølgelig). Og der er plads til, at flere slutter sig til. Det er fra Socialdemokratiet, Moderaterne og Venstre:

Forslag til vedtagelse

»Folketinget anerkender, at regeringen arbejder for at sikre biodiversiteten i Danmark, i EU og globalt.

Folketinget bemærker, at der under FN's biodiversitetskonvention (december 2022) blev indgået en ny biodiversitetsaftale. Folketinget anerkender, at regeringen vil udarbejde en national implementeringsplan for aftalen inden den næste partskonference i 2025.

Folketinget noterer, at EU's biodiversitetsstrategi for 2030 indeholder et fælles EU-mål om beskyttelse af 30 pct. af EU's land- og havareal, heraf en tredjedel strengt beskyttet, som alle medlemslande skal bidrage til. Folketinget anerkender, at Miljøministeriet foreløbig har indmeldt beskyttet natur, og at der senere kan indmeldes yderligere danske bidrag til EU-målet.

Folketinget anerkender også, at regeringen vil indføre en samlet lov om natur og biodiversitet med mål og virkemidler for et grønnere Danmark, og at regeringen vil afklare, hvordan loven kan bidrage til EU's biodiversitetsstrategi for 2030. Folketinget ser frem til, at regeringen igangsætter det vigtige arbejde i samarbejde med interessenter og faglige kilder.«

(Forslag til vedtagelse nr. V 31).

Kl. 13:31

Anden næstformand (Jeppe Søe):

Tak for det. Og medmindre vi skal konfiskere iPad'en, vil vi gerne have det på print.

Der er ingen korte bemærkninger, og dermed siger vi tak til ordføreren. Næste ordfører på talerstolen er hr. Erling Bonnesen fra Venstre.

Kl. 13:31

(Ordfører)

Erling Bonnesen (V):

Tak for det. Og tak for at rejse debatten her. Det er jo en vigtig debat, og det er godt at få fokus på biodiversiteten; det tror jeg alle politikere synes. Det er en vigtig dagsorden, som vi også skal forholde os til, og jeg er også helt sikker på, at alle tager det meget seriøst. Det gør vi også i Venstre. I Venstre er vi meget optaget af den, kan man sige, natur- og biodiversitetskrise, der er, med alle de udfordringer, der ligger i forhold til det. Naturen er truet, og biodiversiteten er under pres. Det er ikke til diskussion – det er jo et faktum. Og det er også det, der kommer mange forslag frem om, altså hvordan man kan forholde sig til det og få gjort noget ved det.

Derfor skal der også iværksættes en gennemgående og målrettet indsats for at styrke biodiversiteten og generelt give mere plads til naturen. Det har længe for os ligesom for andre været en vigtig dagsorden, og vi er glade for, at vi nu som regeringsparti er med til at sikre nogle aftryk i forhold til det, netop for at støtte op om de ambitioner, der er på det her område.

Helt konkret vil vi, som det også er fremgået af debatten indtil nu og af ministerens besvarelse af redegørelsen, arbejde for en samlet lov om natur og biodiversitet, der skal, kan man sige, anskueliggøre vejen til et grønnere Danmark også på det område med plads til skov, dyr og planter, så vi kan bidrage til EU's biodiversitetsstrategi, som der også tidligere er redegjort for af ministeren. Så skal vi også have de 15 naturnationalparker og med mulighed for flere, som det også fremgår af regeringsgrundlaget, hvor natur, dyr, planter osv. jo kommer i højsædet og i fokus.

Men det står ikke alene. Når vi kigger på området, er der også udfordringer på drikkevandsområdet, og derfor skal vi jo også sikre oprensning i forbindelse med det, og der kan vi bl.a. henvise til nogle af de initiativer, der lige er iværksat med finansloven, også bakket op og i samarbejde med andre partier uden for regeringen. Det er alt sammen for at skabe fremgang på det her område og få et grønnere Danmark.

Jeg er også glad for at opleve, at miljøministeren nu på vegne af regeringen sætter handling bag ordene. For nylig blev der nedsat et biodiversitetspartnerskab bestående af Miljøministeriet, 15 organisationer og to forskere. For de bedste løsninger skal jo findes, også med inddragelse af forskellige perspektiver og bidrag, og med den fagkyndige ekspertise, erhvervslivets handlekraft og den politiske gennemslagskraft i kombination hjælper man hinanden til at nå frem til de bedste resultater på det her område. Jeg ser derfor også meget frem til at følge partnerskabets arbejde, og hvad de måtte komme frem med, så vi kan komme i gang med at udarbejde den lov om natur og biodiversitet, som vi også er stillet i udsigt der skal arbejdes med.

Ud over det store fokus på biodiversitet fra dansk side har EU ligeledes en biodiversitetsstrategi fra 2023, som vi selvfølgelig støtter op om, og heldigvis er ønsket om en mere rig natur og biodiversitet ikke kun aktuelt inden for Danmarks grænser. Som det også er fremgået af ministerens redegørelse, er det både fra dansk og europæisk side og globalt, at man skal arbejde med det her, og derfor er der jo også sat forskellige målsætninger og procenter op. Vi har også netop oprettet en stor havnaturfond, som det formentlig er de fleste bekendt, med den nye aftale i forbindelse med danmarkshistoriens største udbud af havvind. Det vil sikre, er der også bliver tilvejebragt nogle midler, som kan bruges i indsatsen omkring det. Samtidig er vi jo ved at nå i mål – det håber vi da – med den her havplan, der som omtalt også forhandles om. Så det er godt, at der også arbejdes konkret med det.

Så vil jeg sådan set bare bakke op om den tale, som ministeren lige har holdt, og de besvarelser, der ligger i det, og også bakke op om den fælles vedtagelsestekst fra regeringspartierne. Jeg ser frem til en god debat på området og til de forhandlinger, som jo ligger foran os.

Kl. 13:36

Anden næstformand (Jeppe Søe):

Hr. Ole Birk Olesen, Liberal Alliance.

Kl. 13:36

Ole Birk Olesen (LA):

Tak for det. Det er jo velkendt, at Venstre, før Venstre trådte i regering, var modstander af naturnationalparker, sådan som de er defineret i lovgivningen og som et svar på, hvordan vi får mere biodiversitet i Danmark. Vi kan så se, at efter Venstre er kommet i regering med Socialdemokratiet, er der blevet justeret en lille smule på det med naturnationalparkerne, og vi kan konstatere, at det med, at der er klaget imod etableringen af to af dem, fører til, at man ikke går videre med at etablere de sidste 13. Er det et resultat af Venstres indflydelse i regeringen, at man er kommet ind med den modstand, man har haft mod naturnationalparkerne, og det, man så har fået fra Venstres side, er, at man har fået forsinket etableringen af de sidste 13 naturnationalparker, indtil klagerne over de første to er blevet afklaret?

Kl. 13:37

Anden næstformand (Jeppe Søe):

Ordføreren.

Kl. 13:37

Erling Bonnesen (V):

Nej nej, slet ikke. Altså, Venstre er ikke imod naturnationalparker. Det var vi heller ikke før. Det, vi var imod – og det kan vi jo bare finde citaterne frem på at vi også selv har sagt her i salen – var det med den dårlige dyrevelfærd, der kunne risikere at ligge i det. Der har vi da også heldigvis nu, bl.a. med vores mellemkomst i forbindelse med tilvejebringelsen af regeringsgrundlaget, fået skrevet ind, at der skal være den her evaluering omkring det, og også, at der bliver sat de her ekstra indsatser ind i forhold til at sikre, at dyrevelfærden er i orden. Så Venstre er ikke og har ikke været imod naturnationalparker. Vi var imod dårlig dyrevelfærd, og vi har jo også fået taget nogle initiativer i retning af at sikre, at vi forhåbentlig holder det tog godt på skinner.

Kl. 13:38

Anden næstformand (Jeppe Søe):

Spørgeren.

Kl. 13:38

Ole Birk Olesen (LA):

Synes Venstre, det er en god idé, at man forsinker etableringen af de 13 naturnationalparker, fordi der er klaget over de to? Og er det et princip, som man vil udfolde til andre dele af samfundslivet, at hvis man gerne vil lave flere ting af noget, skal man stoppe alt, hvis der på én af tingene er en klage?

Kl. 13:38

Anden næstformand (Jeppe Søe):

Ordføreren.

Kl. 13:38

Erling Bonnesen (V):

Jamen jeg oplever ikke, at der er nogen, der forsinker eller udskyder. Så skulle det være dem, der har klaget, som jo sætter en midlertidig stopklods i det. Men jeg tror da også, vi alle sammen er enige om, at vi skal gøre det fornuftigt. Altså, som ministeren fint – synes jeg – har svaret på det, må vi se, hvad der kommer ud af det omkring de her klager, og om der er noget, man kan indregne fornuftsbetonet fra det og måske oven i købet blive nødt til at indregne. Vi ved jo ikke, hvad de klager måtte medføre. Jeg oplever ikke, at der er nogen, kan vi sige, politiske initiativer nogen steder fra med henblik på at forsinke de her indsatser omkring naturnationalparkerne. Tværtimod er det jo skrevet ind i regeringsgrundlaget, og jeg hører alle partier indtil nu sige, at vi skal komme fremad, så hurtigt det nu er gørligt. Men jeg vil da også sige, at man skal gøre det fornuftigt.

Kl. 13:39

Anden næstformand (Jeppe Søe):

Fru Mai Villadsen, Enhedslisten.

Kl. 13:39

Mai Villadsen (EL):

Det er jo sjældent det sker, men jeg havde sådan set tænkt mig at spørge om nøjagtig det samme som hr. Ole Birk Olesen. Partiet Venstre var i sidste valgperiode lodret imod de her naturnationalparker. De er siden kommet i regering, og så er det hele pludselig bremset, og så kunne man jo godt få den mistanke, at det skyldes arbejde fra Venstres side, men det kan jeg forstå på ordføreren ikke er tilfældet. Det er jo interessant, og det er godt at høre, og så må vi håbe, at der hurtigt kommer skub i processen.

I stedet kunne jeg godt tænke mig at høre, om Venstre kunne forestille sig at tilslutte sig, at der kommer flere naturnationalparker i Danmark. Det er jo noget, vi i en meget, meget bred del af oppositionen foreslår. Vi kunne godt tænke os at etablere flere, så 1 pct. af Danmarks areal i 2024 er dækket af naturnationalparker og dermed er strengt beskyttet natur. Er det noget, man kunne forestille sig at Venstre på et tidspunkt kunne bakke op om?

Kl. 13:40

Anden næstformand (Jeppe Søe):

Ordføreren.

Kl. 13:40

Erling Bonnesen (V):

Den første del kan jeg forsøge at svare hurtigt på, og det er godt, at vi har debatten, så vi kan få fejet den usikkerhed af bordet: Venstre er ikke og har ikke været imod naturnationalparker. Vi var, og det sagde vi også før valget, imod dårlig dyrevelfærd, og der har jeg svaret på, hvordan vi har prøvet at håndtere det i et godt samarbejde. Jeg oplever ikke nogen politiske bremseklodser nogen steder fra omkring det her, men som jeg svarede lige før, så tror jeg, at vi alle sammen hurtigt kan blive enige om, at vi skal gøre det fornuftigt, og så kan vi jo bare håbe på, at den der klagesag hurtigt kan blive afklaret, så vi kan komme videre.

Med hensyn til det med at sætte antal på ekstra naurnationalparker kan jeg henvise til regeringsgrundlaget, hvor der står, at vi skal have gennemført de 15 naturnationalparker, og så er der mulighed for 5 yderligere. Så vidt jeg lige kan huske på stående fod, står der ikke kun noget om naturnationalparker, der står også noget om nationalparker, altså det andet koncept, men det kan vi jo tage nogle drøftelser om, når vi kommer videre med det. Jeg vil ikke stå og sætte yderligere antal eller procenter på nu, men markere de signaler, vi jo sådan set er meget fint enige om, nemlig at vi skal yde en styrket indsats for både biodiversitet og natur.

Kl. 13:41

Anden næstformand (Jeppe Søe):

Spørgeren.

Kl. 13:41

Mai Villadsen (EL):

I Enhedslisten mener vi, at man sådan set bør leve op til EU- og FN-målene, også på dansk plan, selv om det kommer til at kræve meget, vil være en stor omvæltning for vores land og tage en del år at implenetere. Jeg kunne godt tænke mig at høre, om det også er Venstres politik, at man sikrer 30 pct. beskyttet natur både til lands og til havs i Danmark og på et tidspunkt 10 pct. strengt beskyttet natur, så vi også lever op til målsætningerne her, eller skal vi bare gemme os bag de finske skove og naturen rundtomkring i Europa.

Kl. 13:42

Anden næstformand (Jeppe Søe):

Ordføreren.

Kl. 13:42

Erling Bonnesen (V):

Jeg tror, det er meget fornuftigt, at man går ind til de forhandlinger, som ligger foran os, med et åbnet sind, så det vil være lidt tosset at begynde at sætte firkantede procenter på nu. Jeg tror heller ikke, at spørgeren har forventet at få et præcis svar på det. Vi mener nøjagtig det, vi har skrevet i regeringsgrundlaget, vi mener nøjagtig det, jeg står og siger nu på Venstres vegne, nemlig at vi går ind i at lave de her styrkede tiltag, og så er det jo sådan, at forhandlingerne må vise, hvordan vi lige kommer frem til at få de her ting kombineret. Vi kan vi jo også henvise til, at der lige er lavet en stor indsats på havvind osv. osv. Det ved vi alle sammen.

Kl. 13:43

Anden næstformand (Jeppe Søe):

Fru Zenia Stampe, Radikale Venstre.

Kl. 13:43

Zenia Stampe (RV):

Ja. Venstre fik jo ikke kun kravet igennem om en evaluering af dyrevelfærden i regeringsforhandlingerne; Venstre fik jo også et krav igennem om at oprette lokale bestyrelser for naturnationalparkerne efter inspiration fra nationalparkerne. Derfor vil jeg gerne spørge til de her lokale bestyrelser, som jeg også tidligere har haft lejlighed til at spørge ministeren om i forbindelse med et samråd. Hvad forestiller man sig, at de her lokale bestyrelser skal have af beføjelser, og hvem skal sidde i de her bestyrelser?

Kl. 13:43

Anden næstformand (Jeppe Søe):

Ordføreren.

Kl. 13:43

Erling Bonnesen (V):

Det må vi jo så ind at drøfte nu, hvordan det skal skrues sammen, men vi kan jo alle sammen, tænker jeg, også huske de mange foretræder, der var i udvalget, fra friluftsorganisationer, fra foreninger. Og mange lokale sagde, at de var med på, at de skulle den vej, men at de godt ville have noget indflydelse på, hvordan det skulle indrettes i deres naturnationalpark, altså lige nøjagtig dér, hvor de boede. Så det håber jeg da vi kan finde et godt fælles fodslag om, så vi kan få det sikret. Altså, hvem er imod, at man får en lokal indflydelse på, hvordan tingene skal indrettes konkret? Det kan jeg da ikke se. Det er da klart, at der jo selvfølgelig skal træffes nogle politiske beslutninger om det til sidst, men jeg synes, vi også skal lægge et øre til de lokale stemmer.

Kl. 13:44

Anden næstformand (Jeppe Søe):

Spørgeren.

Kl. 13:44

Zenia Stampe (RV):

Jamen det er vi på ingen måde imod. Vi har jo nedsat lokale følgegrupper til alle naturnationalparker – de er faktisk nedsat alle sammen – og de er nået rigtig langt med deres arbejde, men de sidder nu standby derude og ved ikke, hvad der sker. Er der lokale bestyrelser, der skal træde i stedet? Hvem af dem får lov til at fortsætte? Vil man skulle arbejde videre med det grundlag, de har lavet, eller skal man starte helt forfra? Så kan hr. Erling Bonnesen bare uddybe, hvor langt regeringen egentlig er med konceptet for de her lokale bestyrelser? Konceptet interesserer os, men det interesserer os jo især også, hvad tidshorisonten er, fordi vi jo har fået at vide, at man først vil fortsætte, når de lokale bestyrelser er nedsat.

Kl. 13:45

Anden næstformand (Jeppe Søe):

Ordføreren.

Kl. 13:45

Erling Bonnesen (V):

Tak for det. Jamen jeg kan jo starte med at henvise til de svar, som ministeren fint har givet nu her, da han var på talerstolen. Og så vil vi jo, så hurtigt som det nu er praktisk muligt, gå frem i drøftelserne om det her. Vi ved alle sammen, at der er gået den her tid med valg og opstart osv., og det er jo derfor, vi står her nu. Nu skal vi lige have en sommerpause, og så kommer der forhåbentlig skred i det her, for vi har jo alle sammen, om jeg så må sige, samme mål om at få det her foldet ud.

Kl. 13:45

Anden næstformand (Jeppe Søe):

Fru Marianne Bigum, Socialistisk Folkeparti.

Kl. 13:45

Marianne Bigum (SF):

Jeg hørte ordføreren i sin indledende tale snakke om at dele ønsket om en mere rig natur i Danmark, men også det her med, at der i processen er forskellige målsætninger og procenter, og nu til sidst det her med, at vi ikke skal lægge os fast på firkantede procenter. Men jeg vil alligevel spørge om det samme, som min ordførerkollega Mai Villadsen også gjorde.

Miljøministeriet har faktisk lige indberettet Danmarks bidrag til målene for EU's biodiversitetsstrategi, både vores nuværende bidrag og de kommende fremtidige bidrag frem til 2030. For land har vi indberettet 15 pct. beskyttet natur og 0 pct. strengt beskyttet natur, og det er altså både nu og frem mod 2030. Så vi afgiver ingen løfter lige nu om strengt beskyttet natur og heller ikke om at øge Danmarks bidrag frem til 2030. Jeg kan høre, at vi alle sammen er ivrige efter at komme i gang, og jeg har også svært ved at være i det, selv om jeg glæder mig til sommerpausen. Men mener regeringen virkelig, at vi ikke er noget strengt beskyttet natur på land i 2030, sådan som det er indberettet p.t.?

Kl. 13:46

Anden næstformand (Jeppe Søe):

Ordføreren.

Kl. 13:46

Erling Bonnesen (V):

Som ministeren fint har svaret allerede, kommer der nogle gode drøftelser og forhandlinger om det her, og der er jeg sikker på – og det håber jeg på – at vi kan få nogle gode brede aftaler om det, så der også kan indberettes noget omkring det. Det ser vi frem til at arbejde på.

Kl. 13:46

Anden næstformand (Jeppe Søe):

Spørgeren.

Kl. 13:46

Marianne Bigum (SF):

Tak. Og det vil jeg også glæde mig til. Jeg tænker bare, at man godt alligevel kunne have meldt en målsætning ind, og så kunne vi jo have forhandlet om at øge den målsætning eller om placeringen af naturnationalparkerne, eller hvad der skal ske med dem; men jeg håber da, at vi deler ambitionen om, at der ikke skal være 0 pct. strengt beskyttet natur i Danmark frem til 2030. Er ordføreren enig i det?

Kl. 13:47

Anden næstformand (Jeppe Søe):

Ordføreren.

Kl. 13:47

Erling Bonnesen (V):

Det tror jeg vi alle sammen enige i. Det tror jeg ikke man gætter forkert på.

Kl. 13:47

Anden næstformand (Jeppe Søe):

Hr. Torsten Gejl, Alternativet.

Kl. 13:47

Torsten Gejl (ALT):

Tak, og tak for talen. De oplysninger fra SF havde jeg ikke nået at få endnu, og de chokerer mig ærlig talt. Altså, hvis det er rigtigt, at vi har indberettet til EU, at vi har 0 pct. strengt beskyttet natur i 2030, hvad har vi så gjort alt det her for? Hvorfor har vi så lavet 15 naturnationalparker? Er det bare ligegyldigt? Altså, det var jo vores chance for at hæve procenten for strengt beskyttet natur en lille smule. Hvor er ambitionen, hvis vi på forhånd konstaterer, at det overhovedet ikke lykkes, uanset at vi har knoklet for at lave 15 naturnationalparker? Det er da trods alt noget, der ligner 1 pct. Så hvad tænker ordføreren om, at målet for det her åbenbart er forsvundet?

Kl. 13:48

Anden næstformand (Jeppe Søe):

Ordføreren.

Kl. 13:48

Erling Bonnesen (V):

Jeg glæder mig da over, at vi jo alle sammen kigger i samme retning, nemlig i forhold til at vi skal have styrket de her områder. Så er det da rigtigt, at vi står med de procenter, som vi står med nu. Men det er jo kun, om jeg så må sige, det første skridt. Det ligger jo helt åbent i rummet, at vi forhåbentlig får nogle gode drøftelser omkring det her efter sommerpausen, hvad det så måske nok reelt vil være, for vi er lige på kanten af at gå til sommerpause nu. Men så kan jeg da ikke se andet for mig, end at så vil vi da også rykke på det her. Jeg kan da ikke se andet.

Kl. 13:48

Anden næstformand (Jeppe Søe):

Hr. Torsten Gejl.

Kl. 13:48

Torsten Gejl (ALT):

Hvad tænker ordføreren om, at vi gør så meget arbejde for at lave strengt beskyttet natur og så indberetter vi et rundt nul i forhold til 2030?

Kl. 13:48

Anden næstformand (Jeppe Søe):

Ordføreren.

Kl. 13:48

Erling Bonnesen (V):

Lad os nu lige se på realiteterne. Det ved spørgeren jo også. Der er lavet et godt arbejde omkring naturnationalparker før valget. Vi lægger op til nu at fortsætte. Der kommer de her drøftelser og justeringer, må vi så regne med, og der bliver lavet nogle aftaler om det. Vi er i fuld gang med at udtage lavbundsjorder. Vi er i gang med masser af andre initiativer, men dem rækker taletiden ikke til at nævne. Så at der ikke sker noget på området, er jo ikke rigtigt, og det ved spørgeren udmærket godt. Så skal vi videre derfra. Er vi i mål med tingene? Nej, det er vi ikke. Men lad os da komme til forhandlingsbordet. Jeg synes da, det er godt, at vi mødes her i dag og får den her debat. Så vi tager med os herfra, at vi forhåbentlig alle sammen skal med ind til forhandlingsbordet.

Kl. 13:49

Anden næstformand (Jeppe Søe):

Tak til ordføreren for Venstre. Inden vi går til næste ordfører, vil jeg simpelt hen bede jer om at holde tiden, for hvis I alle sammen går 10 sekunder over, går det ud over jeres kolleger, som skal være her meget, meget sent i aften, og der er altså fire forespørgsler. Så når jeg rejser mig, er der 5 sekunder tilbage, og så afbryder jeg simpelt hen fremover. Så lad os nu få en dejlig debat uden for mange afbrydelser.

Dermed er det blevet den næste ordfører, som er fru Charlotte Bagge Hansen fra Moderaterne.

Kl. 13:50

(Ordfører)

Charlotte Bagge Hansen (M):

Tak, hr. formand. Også tak til fru Mai Villadsen for forespørgslen på et rigtig, rigtig vigtigt område. Vi står midt i en natur- og biodiversitetskrise. Mange arter er i tilbagegang, og over en million arter risikerer helt at uddø, og derfor har vi i Danmark behov for en samlet lov om natur og biodiversitet som et led i målet om et grønnere Danmark, hvor biodiversiteten og naturen er i højsædet. Vi skal sikre rammerne for natur- og biodiversitetsgenopretning og ikke mindst udviklingen heraf. Rigdom af biodiversitet og mangfoldig natur er vigtigt for et grønnere og mere bæredygtigt samfund, både i Danmark og internationalt. Regeringens mål med loven er at bidrage til sidste års COP15-aftale om 30 pct. beskyttet natur til lands og til vands og EU's biodiversitetsstrategi for 2030, der har til formål at sikre, at 30 pct. af EU's land- og havareal skal være beskyttet natur, hvoraf 10 pct. skal være strengt beskyttet natur.

Men det er også vores klare holdning, at klimakrisen og biodiversitetskrisen er tæt forbundet, og vi må tilstræbe, at løsningerne ikke spænder ben for hinanden. Vi mener derfor, at der er behov for, at en udbygning af vedvarende energi på land og til vands tager hensyn til naturen og kan sameksistere med den. Løsningerne på de kriser, vi står over for på disse områder, skal ikke opfattes som hinandens modsætninger. Målsætninger skal også udarbejdes, så der tages hensyn til den samlede arealanvendelse i Danmark, så disse kan sameksistere med landbruget.

Moderaterne vil sammen med de andre regeringspartier fremlægge en ambitiøs skovplan med et mål om etablering af 250.000 ha ny skov i Danmark. Etableringen af ny skov bidrager for det første væsentligt til at nå klimaneutralitet og på sigt negative emissioner netto, og for det andet vil det være et stort bidrag til målsætningen om mere natur og biodiversitet. Målsætningerne skal også tænkes sammen med den brede aftale om havvind, som landede for få dage siden, og som vil være med til at sikre, at op imod 14 millioner husstande fremadrettet vil få adgang til grøn energi. Den er historisk, og det er ansvarligt for klimaet, men det må ikke gå på kompromis med målsætningerne fra COP15 og EU's biodiversitetsstrategi.

Skovplanen og aftalen om havvind er begge vigtige nationale initiativer, der skal sikre mere beskyttet natur og biodiversitet i sameksistens med vores klimamål i Danmark. Men det er også vigtigt at rette blikket udad, derfor er Moderaterne umådelig glad for vedtagelsen af EU's afskovningsforordning i december 2022. Afskovningsforordningen er et vigtigt internationalt bidrag til at skabe bæredygtige værdikæder, der sikrer, at produktion, der er forbundet med afskovning, ikke importeres til EU. Det er produktion, der bl.a. omfatter kakao, kaffe, soja, gummi, tømmer og kvæg. Forordningen skal begrænse EU's handel med varer, der har medført ulovlig skovrydning, og reglerne forventes at skulle efterleves allerede i slutningen af 2024 for store virksomheder og i midten af 2025 for mindre virksomheder. På denne måde er vi med til at mindske risikoen for skovrydning og skovforringelse global, hvilket alt andet lige bidrager til at opretholde naturen globalt.

Det er løsninger som denne forordning, der har den største gennemslagskraft, og det er bydende nødvendigt med en naturlov, men det er vigtigt, at vi ikke kun har nationalt sigte. Aftaler i EU og internationale løsninger har en større effekt på den natur, vi alle gerne vil redde. Det skal vi huske på, og det skal vi bidrage til. Tak for ordet.

Kl. 13:54

Anden næstformand (Jeppe Søe):

Tak. Næste korte bemærkning er til hr. Torsten Gejl, Alternativet

Kl. 13:54

Torsten Gejl (ALT):

Tak. Jeg hæfter mig stadig væk ved det, som SF sagde før, og som jeg ikke var klar over, nemlig at regeringen har indberettet et rundt nul i procenter på, hvor langt vi skal være med at skabe strengt beskyttet natur i 2030. Man har altså indberettet et rundt nul til EU. Så vidt jeg kan høre, betyder det, at alle de gode initiativer, ordføreren står og taler om på talerstolen, faktisk ikke skaber strengt beskyttet natur. Hvad tænker ordføreren om, at vi arbejder så meget for at skabe strengt beskyttet natur, og så indberetter vi en forventning om, at vi ikke har noget i 2030?

Kl. 13:54

Anden næstformand (Jeppe Søe):

Ordføreren.

Kl. 13:54

Charlotte Bagge Hansen (M):

De tal, der er indberettet nu, er et øjebliksbillede her og nu. Vi skal have fundet ud af, hvad der ligger i de ting, som EU forventer, altså hvordan vi fortolker de direktiver, de skriver. Vi skal da bestemt have strengt beskyttet natur, men jeg kan berolige spørgeren med, at her er der altså kun tale om et øjebliksbillede. Selvfølgelig skal vi have strengt beskyttet natur. Vi har indberettet 15 pct. til land og 29 pct. til vand, og det er det øjebliksbillede, vi står med i dag. Så skal vi jo snakke sammen og finde ud af, hvordan vi gør, og idéudvikle og se på, hvad vi kan gøre. Og så skal vi jo så indberette igen. Vi skal hele tiden tilrette det, så der er kun tale om et øjebliksbillede.

Kl. 13:55

Anden næstformand (Jeppe Søe):

Hr. Torsten Gejl.

Kl. 13:55

Torsten Gejl (ALT):

Ja, for strengt beskyttet natur har vi åbenbart indberettet nul procent af. Men jeg er beroliget. Jeg er glad for at høre, hvad ordføreren siger. Dog vil jeg anfægte, at det øjebliksbillede er korrekt. Vi har ikke meget vild natur i Danmark, men vi har lidt, og et blankt nul er for lidt. Vi har områder, hvor mennesker ikke må komme, områder, hvor fugle yngler. Jeg vil faktisk sige, at det ikke er, fordi vi har så meget at blære os med, men den lille smule, vi nu har, burde vi nu nok have indberettet.



Kl. 13:56

Anden næstformand (Jeppe Søe):

Ordføreren.

Kl. 13:56

Charlotte Bagge Hansen (M):

Det giver jeg ordføreren ret i, selvfølgelig burde vi det, og vi har jo også de her Natura 2000-områder. Vi har masser af muligheder, og derfor synes jeg jo bare, at det er dejligt, at vi er her i den her flok. Det oplevede jeg også oppe på Naturmødet, altså at vi jo taler ind i hinandens målsætninger her. Derfor har jeg også en tiltro til og en ambition om, at vi sammen kan nå langt i det her ved at tænke de her ting sammen.

Kl. 13:56

Anden næstformand (Jeppe Søe):

Fru Mai Villadsen, Enhedslisten.

Kl. 13:56

Mai Villadsen (EL):

Tak. Der er mange fine grønne ord hos regeringen og i ordførerens tale, ikke så meget konkret om, hvor langt man vil hen; men ikke desto mindre fine intentioner. Derfor undrer det mig også, at regeringen tilbage i marts oversendte sine dispositioner til Folketinget for forhandlinger omkring natur i EU. Og der var 15 grønne organisationer på tværs ude at kritisere regeringen for simpelt hen at modarbejde naturbeskyttelse i EU. Man indberettede simpelt hen, at man i de her forhandlinger om, hvor meget natur vi skal have, arbejdede for en reduktion af den samlede målsætning for naturgenopretning på visse områder, hvor det ville være til skade for bl.a. erhvervslivet.

Hvad er Moderaternes position? Mener man virkelig, at Danmarks rolle skal være at sænke målsætningerne i EU for naturbeskyttelse?

Kl. 13:57

Anden næstformand (Jeppe Søe):

Ordføreren.

Kl. 13:57

Charlotte Bagge Hansen (M):

Altså, det, jeg tænker er vigtigt, er, at vi er realistiske i de målsætninger, vi har, men også ambitiøse.

Kl. 13:58

Anden næstformand (Jeppe Søe):

Spørgeren.

Kl. 13:58

Mai Villadsen (EL):

Jamen man vælger vel i hvert fald her ikke at være ambitiøs, for det, som man rejser ned og forhandler om på vegne af Danmark, er jo at reducere målsætningen i EU. Harmonerer det virkelig med Moderaternes politik? Og kan det være regeringens position, altså at man smykker sig med at være et grønt foregangsland og siger, at man gerne vil en masse, men så forhandler man sådan set for at drosle ambitionerne ned?

Kl. 13:58

Anden næstformand (Jeppe Søe):

Ordføreren.

Kl. 13:58

Charlotte Bagge Hansen (M):

På det spørgsmål vil jeg svare, at det er utrolig vigtigt at være realistisk og ambitiøs på samme tid – det kan man faktisk godt. Og Moderaternes politik er, at vi skal gå imod at levere bedre. Men hvis vi ikke har mere substans, er det vigtigt for os, at vi går med det, som vi ved vi kan honorere, og at vi arbejder på at gøre det bedre.

Kl. 13:59

Anden næstformand (Jeppe Søe):

Fru Marianne Bigum, Socialistisk Folkeparti.

Kl. 13:59

Marianne Bigum (SF):

Mange tak. Jeg vil sige, at for mig er det også vigtigt, at vi gør det nødvendige. For naturen og økosystemerne går ikke lige på pause og kan ikke vente med at kollapse eller uddø, til vi kommer. Så det er virkelig også vigtigt, at vi ikke bare sørger for, at det bliver så ambitiøst som muligt, men at vi gør det nødvendige. Når vi udpeger de her arealer, både hav- og landarealer, er det vigtigt, at vi ikke bare udpeger arealer, men også sørger for reel beskyttelse i de her arealer.

Jeg hører også ordføreren sige noget om sameksistens, og at der skal være plads til landbruget. Altså, jeg deler fuldt ud behovet for, at vi laver en arealplanlægning, men jeg tror også, eller det ved jeg er nødvendigt, at vi er nødt til at have nogle arealer, hvor naturen har forrang. Det er det ikke samme, som at man ikke også kan dyrke landbrug andre steder. Men nogle steder skal naturen have forrang.

Mit spørgsmål til ordføreren er, om ordføreren er enig i, at naturnationalparkerne skal bidrage til målet om strengt beskyttet natur.

Kl. 14:00

Anden næstformand (Jeppe Søe):

Ordføreren.

Kl. 14:00

Charlotte Bagge Hansen (M):

Som jeg ser det, kommer de jo til at være med til at bidrage. Der er 15 af dem på tegnebrættet, så der er jeg meget fortrøstningsfuld. Jeg ved ikke, om jeg er helt enig med ordføreren i, at vi skal udpege arealer; vi talte også om det på naturtopmødet. I forhold til det siger jeg: Lad os nu øge incitamentet for lodsejerne derude til at lave mere natur. For hvis vi gør det, kan det være med til, at vi når vores klimamål hurtigere, end vi egentlig regner med.

Man gør det f.eks. i England. Der ser jeg jo gerne at vi kigger hen, og jeg ved, at man i forvaltningen også kigger derhen, for vi har bedt dem om at kigge derhen for at se, hvad det er, de gør, som de lykkes så godt med. Det er det, jeg mener med sameksistens. De her ting kan godt arbejde sammen, altså erhvervsliv, natur og vindenergi. Det er det, vi skal arbejde videre med – sammen med hinanden.

Kl. 14:01

Anden næstformand (Jeppe Søe):

Spørgeren.

Kl. 14:01

Marianne Bigum (SF):

Tak. Så tror jeg, at jeg har en ordførertale, ordføreren bliver glad for lige om lidt.

 Jeg synes jo, at det vigtige er, at vi også har sammenhængende store arealer, og det er derfor, vi også skal planlægge nationalt og være med til at udpege nogle. For ellers risikerer vi små klatarealer.

Kl. 14:01

Anden næstformand (Jeppe Søe):

Ordføreren.

Kl. 14:01

Charlotte Bagge Hansen (M):

Det er jeg fuldstændig enig i, og jeg tror også og ved også, at vi skal nå derhen. For jeg ved også, at erhvervslivet er optaget af det her, og at vi er optaget af det. Vi skal levere på det. Nu kommer jeg udefra, men jeg kan jo mærke, hvor meget alle herinde brænder for det. Derfor tror jeg også på, at vi virkelig, virkelig kommer i mål med det. Jeg har ikke nogen problemer med det, hvis de bedste idéer kommer fra Enhedslisten og de får kredit for det. Jeg har bare brug for, at vi kommer videre og leverer på det her.

Kl. 14:02

Anden næstformand (Jeppe Søe):

Fru Zenia Stampe, Radikale Venstre.

Kl. 14:02

Zenia Stampe (RV):

Jeg var også i min tid som landbrugsordfører meget optaget af at skabe mere natur ude i landbrugslandet. Men jeg bliver en lillebitte smule bekymret, når det bliver blandet ind i den her diskussion. For forestiller Moderaterne sig, at der i natur- og landbrugslandet skal være den type natur, altså nogle dyrkningsfrie bræmmer? Jeg hørte også ordføreren snakke om, at de der 250.000 ha skov også skulle være natur. Jeg bliver lidt forvirret over, hvad det er for noget natur, som Moderaterne snakker om her. For når jeg snakker om natur og strengt beskyttet natur, er det ikke en kvasbunke hos landmanden, og det er heller ikke, at der er 10 pct. af en skov, som er urørt, men at resten er produktionsskov. Det tæller ikke med som strengt beskyttet eller beskyttet natur. Og derfor bliver jeg en lille smule forvirret over, hvad det er, vi taler om her. Er det strengt beskyttet eller beskyttet natur, eller er det bare sådan ønsket om, at der skal være lidt mere hverdagsnatur derude? Det er jeg også enig i, men det er bare ikke det, den her diskussion handler om – eller hvad?

Kl. 14:03

Anden næstformand (Jeppe Søe):

Ordføreren.

Kl. 14:03

Charlotte Bagge Hansen (M):

Så tror jeg, at ordføreren har misforstået mig, for det ene udelukker ikke det andet. Det er vigtigt, at vi får noget mere beskyttet natur. Det er vigtigt, at vi sætter nogle realistiske mål. Kan vi nå at levere noget, der er bedre end de mål? Kan vi nytænke? Kan vi samtænke? Kan vi få nogle større arealer? Ja, det tror jeg på at vi kan i samarbejde med hinanden. Men det ene udelukker ikke det andet, for der er masser af biodiversitet ude hos de små landmænd og hos de store landmand og ude i de små haver, som også bidrager der, hvor det er, nemlig ude i deres lokalsamfund. Så for mig handler det her om, at vi binder tingene sammen, og fordi vi så taler om én ting, behøver vi ikke at udelukke noget andet.

Kl. 14:04

Anden næstformand (Jeppe Søe):

Spørgeren.

Kl. 14:04

Zenia Stampe (RV):

Det er jeg bestemt enig i. Jeg er meget optaget af brakmarker osv., for det er også sådan en umiddelbar gevinst for det summende insektliv derude. Det er bare ikke det, vi taler om, når vi taler om beskyttet og strengt beskyttet natur. Og når vi snakker om at redde biodiversiteten og undgå, at arter uddør, er det ikke en brakmark, som 2 år efter kan blive pløjet op; så er det ikke det, der er medicinen. Og det er bare derfor, at jeg bliver forvirret og en lillebitte smule bekymret over, at regeringsparti blander de to ting sammen. For det er ikke det samme som at sige, at de to ting ikke begge er vigtige, men den her diskussion handler om beskyttet og strengt beskyttet natur, og det er ikke en brakmark, og det er ikke en kvasbunke hos landmanden.

Kl. 14:04

Anden næstformand (Jeppe Søe):

Ordføreren.

Kl. 14:05

Charlotte Bagge Hansen (M):

Nå, men jeg er da ked af, at ordføreren ikke har mere tiltro til mig, i forhold til at jeg godt kan skille de to ting ad. Og det er ikke det, jeg siger. Men så må jeg prøve at overbevise ordføreren på en anden måde, for jeg har fuldstændig styr på, hvad det ene og det andet er.

Kl. 14:05

Anden næstformand (Jeppe Søe):

Dermed tak til ordføreren for Moderaterne. Nu er det fru Marianne Bigum fra Socialistisk Folkeparti.

Kl. 14:05

(Ordfører)

Marianne Bigum (SF):

Mange tak. Jeg vil gøre mit alleryderste for at holde tiden. Livet på jorden er ubeskrivelig fantastisk i sin forskellighed. Og jeg arbejder for, at naturens værdi vinder plads på både vilde og nyttige måder og også unyttige måder, og at der bliver færre græsplæner og flere opdagelseslunde og sommerfugle.

Jeg vil indrømme, at jeg selv i lang tid glemte at kigge efter. Jeg glemte at se, hvordan naturen virkelig havde det. Jeg tog det for givet, at naturen havde det lige så godt, som da jeg var barn. Jeg voksede op, badede i havet og nød ikke at få tang imellem tæerne lige så tit. Jeg gik tur med familien i skoven til familiefødselsdagene og nød det grønne, men så ikke manglen på liv. Jeg fik travlt med andre ting og holdt op med at lystfiske, så jeg oplevede ikke, at fiskene pludselig ikke var der. Det var først, da jeg som så mange andre pludselig blev gjort opmærksom på, at der ikke var så mange insekter på bilruden, da jeg pludselig ikke kunne finde en mariehøne at vise min dreng, og da jeg begyndte at snorkle og kunne se – eller ikke se – livet under den blanke overflade, at jeg egentlig rigtig forstod, hvor galt det stod til. Sådan tror jeg egentlig at rigtig mange har det.

Så i mange år så jeg ikke den nedgang i mangfoldighed, og jeg satte ikke pris på forskelligheden i naturen, for jeg så den ikke. Jeg ser den nu, og jeg indrømmer, at jeg stadig er nybegynder i forhold til at kunne kende forskel på de forskellige fugle og de forskellige sommerfugle og bier, men jeg er på vej til at lære det. Og ikke mindst er jeg i gang med at give påskønnelsen af naturen videre til mine børn, hvor vi sammen er i gang med at lære at se og kende forskel på det hele.

At beskytte og fremme biodiversiteten kræver, at vi mennesker er i stand til at begynde at trække os tilbage og give plads til naturen. Vi må indse, at vi ikke lever uden for naturen, men er en del af den med krop og sjæl, og at den er vigtig for vores livsglæde, og at naturen er et fundament på rigtig mange måder. Desværre har vi svigtet vores natur og biodiversiteten, som er i hastig tilbagegang, selv om der er indgået forpligtelser om det modsatte globalt igennem FN, men også igennem EU.

Mange af naturområderne er enten forringet, i naturstilstand eller helt forsvundet fra landskabet her i Danmark i løbet af de sidste 50 år. Det er en udvikling, som er alarmerende. Når naturområderne forsvinder, forsvinder også mange vilde dyr og planter. Alene i Danmark har vi mere end 2.000 plante- og dyrearter, som er i fare for at forsvinde på kortere eller længere sigt. Jeg har efterhånden sagt det så mange gange, at jeg helt glemmer at dvæle ved, at 2.000 faktisk er et rigtig, rigtig højt tal. Det er et problem, ikke blot fordi naturen er dejlig, men fordi naturen også er løsningen på vores udfordringer og bundne opgaver som drikkevandsbeskyttelse, klimasikring og reduktion af udvaskning af næringsstoffer til vandmiljøet.

Det skal være attraktivt at tage vare på naturen, og derfor var vi så glade for, at SF sammen med Socialdemokraterne på naturmødet i 2019 blev enige partileder til partileder om, at vi skal have en naturlov inklusive et loveftersyn, som sikrer, at mål og midler peger samme vej. Vi lovede at sætte os i spidsen for, at Danmark får en national plan for en mangfoldig natur. Det er en plan, som sætter konkrete mål inklusive det her loveftersyn, så vi kan gøre op med den systemfejl, der er i dansk lovgivning, og som gør, at det samfundsøkonomisk altid kan betale sig at bygge en motorvej, men aldrig kan betale sig at genskabe eller varetage naturen, til trods for at Københavns Universitet har opgjort de økonomiske omkostninger ved naturtilbagegangen i Danmark til 100 mia. kr. årligt siden 1990. Det er vigtigt, at den kommende naturlov som lovet og aftalt bygger på grundlæggende principper om, at det skal være attraktivt for private jordejere at genskabe og varetage natur. Derfor forstår jeg slet ikke, at Socialdemokratiet stoppede loveftersynet, ligesom jeg heller ikke forstår, at ministeren og den nuværende regering synes at modarbejde naturtiltag og ikke anerkender EU's beregninger af gennemførslen af EU's forslag til naturgenopretningsforordningen.

Til FN's biodiversitetskonference, COP15, i december 2022 forpligtede vi os til øjeblikkelig at igangsætte det her arbejde med at udlægge 30 pct. beskyttet natur, heraf 10 pct. strengt beskyttet natur, inden 2030. Den nye FN-aftale er afgørende for, at vi lykkes med at vende den globale nedgang i klodens biodiversitet. Vi mener i SF, at de 30 pct. også skal gælde i Danmark, for også danskerne har ret til fed natur. Og den danske natur har brug for sammenhængende områder. Vi er klar over, at det ikke bliver en nem opgave; der forestår en kæmpe opgave foran os. Derfor er det også utrolig vigtigt, at vi kommer godt i gang og bygger arbejdet på et grundigt loveftersyn.

Jeg vil opfordre ministeren til at notere sig, at de centrale erhvervsorganisationer og naturorganisationer peger på, at den store nøgle er at gøre det attraktivt at tage vare på naturen, som de for nylig skrev i Altinget. Så lad mig stille ministeren spørgsmålene: Hvorfor skal Danmark være på bagkant i forhold til EU's naturgenopretningsforordning? Hvorfor er vi ikke længere fremme? Og vil du være med til, at den kommende naturlov bygger på det grundlæggende princip om, at det skal være attraktivt at tage vare på naturen?

Kl. 14:10

Anden næstformand (Jeppe Søe):

Det var godt nået!

Der er ingen korte bemærkninger, så vi siger tak til ordføreren. Så er det hr. Hans Kristian Skibby fra Danmarksdemokraterne.

Kl. 14:11

(Ordfører)

Hans Kristian Skibby (DD):

Tak, hr. formand. Fra Danmarksdemokraternes side vil jeg gerne takke for initiativet fra Enhedslisten til, at vi kunne få den her debat her i Folketinget omkring regeringens planer for natur og biodiversitet. Jeg synes egentlig, at jeg i samme forbindelse også godt vil takke ministeren for en relativt god indflyvning i forhold til regeringens og ministerens blik på det her meget store område, som også er et vigtigt område for Danmark. Jeg synes også, det i den forbindelse er værd at nævne FN's biodiversitetskonvention – jeg kan også se, at det er noget af det, som er med i regeringens forslag til vedtagelse, hvor man jo henviser til det – og den aftale, der blev indgået i december 2022.

Regeringen vil udarbejde en national implementeringsplan, og den aftale ser vi selvfølgelig også frem til fra Danmarksdemokraternes side i forhold til at se, hvad det så er, man lægger op til. Vi vil egentlig gerne være med til at tale om øget biodiversitet. Det er ikke sådan, at vi er modstandere af biodiversitet, tværtimod, vil jeg sige. Vi anerkender faktisk, at der på mange områder er en biodiversitetskrise, også her i Danmark, og det kan man jo måle i forhold til udviklingen i antallet af dyrearter og planteliv og andre ting – den danske fauna generelt, hvor man kan se, at der er et pres visse steder.

Men det, der selvfølgelig kan være en diskussion værd, er jo mål, indsats og midler, og midler kan være økonomi, men det kan så sandelig også være, hvad det er for nogle konkrete initiativer, man lægger op til, eksempelvis biodiversitetsstrategien for 2030 fra EU med en målsætning om, at 30 pct. af EU's land- og havareal skal være beskyttet, og at 10 pct. heraf skal være strengt beskyttet. Der mener vi jo, at man også er nødt til at vise skyldigt hensyn til, at der er forskel på de forskellige EU-lande. Vi tror ikke på, at det skal være sådan en rigid model, hvor det for Danmarks vedkommende skal være 30 pct. og 10 pct. Vi mener, at man skal tage hensyn til jordbundsforholdene i de forskellige lande og til befolkningstætheden i de forskellige lande. Der er lande i EU, der har rigtig meget hav, og der er nogle lande, der sjovt nok ikke har noget hav overhovedet, og der skal man også kigge på, hvor gode landene er til at lave andre strategier, bl.a. i forhold til skovrejsning og andre ting.

Alle de ting skal selvfølgelig være med, hvis man går ind og kigger på, hvad den danske indsats skal byde ind med. Der skal vi samtidig – i hvert fald ifølge Danmarksdemokraterne, for det synes vi er vigtigt – hele tiden udvise rettidig omhu og tage skyldigt hensyn til berørte erhverv i Danmark. Det kan være landbruget, og det kan være andre erhverv, og det kan være finansieringen af de initiativer, som måtte komme. Vi er ikke de helt store fortalere for naturnationalparker, i hvert fald ikke naturnationalparker, hvor præmissen er, at man spærrer dyr inde og går på kompromis med dyrevelfærdsloven. Det synes vi er en uskik.

Så generelt set er det vigtigt, at vi gør nogle ting; det er vigtigt, at vi får en fælles forståelse af det; det er vigtigt, at miljøministeren og selvfølgelig også flertallet her i Folketinget har det her som et stort fokusområde. Det er jeg helt sikker på at vi er i god gænge med. Der er jo en rimelig stor konkurrence mellem en række partier her i Folketinget om at være på den her dagsorden, og derfor er jeg sådan set helt betrygget i, at vi nok skal få en god debat om de her dele.

Så synes jeg også, man skal huske, at der jo nogle gange er nogle ting, der flytter sig. F.eks. kan vi se, at gennemsnitstemperaturen i danske kystnære havområder ændrer sig, og det betyder, at de forskellige fiskearter flytter sig mere og mere nordpå, og det betyder så, at nogle steder, hvor man før kunne fange rigtig mange fisk, er der lige pludselig ikke nogen fisk. Andre steder kan vi se, at eksempelvis skarven, som jo er EU-fredet, i den grad driver rovdrift på rigtig mange fisk i danske farvande. Der synes vi også godt, man kunne tage en diskussion om, om man synes, det er en god måde at håndtere det på. Vi kan også se de fede sæler ovre ved Christiansø – de er jo så fede, at de bare ligger og venter på, at der kommer en fisk. Der er det jo sådan, at fiskene skal mætte mange munde hos en stor bestand af sæler her i de danske farvande.

Så er der også invasive arter, som jeg synes man måske også skal tage med. Jeg er helt med på, at vi har nogle dyrearter, som der er blevet færre af, og nogle også i kritisk grad, eksempelvis et dyr som pindsvinet, hvor vi jo har læst, at der nogle steder er problemer med bestanden osv. Men i forhold til invasive arter som f.eks. mårhunden, som spiser mange fugleæg, synes vi også man skulle kunne gå ind og kigge på det.

Nu har formanden rejst sig, så jeg må hellere stoppe, men vi må heller ikke glemme, at vi jo også har fået ulven til Danmark. Tak for ordet.

Kl. 14:16

Anden næstformand (Jeppe Søe):

Vi når ikke flere dyrearter. Tak til hr. Hans Kristian Skibby. Der kom faktisk et ønske om en kort bemærkning i sidste øjeblik. Så det kan nås. Hr. Torsten Gejl, Alternativet.

Kl. 14:16

Torsten Gejl (ALT):

Tak for talen. Med hensyn til den her dispensation fra dyrevelfærdsreglerne er det jo sådan, at det handler om, at heste skal tilses hver dag, hvis de er på stald eller på fold. Det er nogle regler, der egentlig hører til i landbruget. De er umulige at lave i dyrenationalparkerne, for så skal man jage de der hesteflokke rundt på måske 5.000 ha hver dag og tilse hvert enkelt dyr. Det går jo ikke. Der vil man gerne tilse dyrene måske en gang hver anden dag eller en gang hver tredje dag og lære dem at kende, lære flokken at kende, lære at finde ud af, hvis der mangler en osv. Tror ordføreren ikke godt, det kunne fungere, hvis der er mad og læ og ly og gode steder at sove nok i parkerne, og at man så kunne tilse dem hver tredje dag eller hver fjerde dag på bestandsniveau i stedet for at skulle tilse hver enkelt på individniveau hver dag?

Kl. 14:17

Anden næstformand (Jeppe Søe):

Ordføreren.

Kl. 14:17

Hans Kristian Skibby (DD):

Der er i hvert fald nogle udfordringer med det i forhold til at sætte hegn op og lade græsset gro på den ene side, og på den anden side bliver det spist. Det giver i hvert fald nogle udfordringer i forhold til det. Vi ved også, at når temperaturen kommer under, jeg tror, det er 3-4 grader eller deromkring, så holder græsset op med at gro. Så der er nogle udfordringer i forhold til græssere blandt andet, og det synes jeg i hvert fald man skal have med ind. Og så er der altså bare en stor diskrepans i forhold til dyrevelfærdslovgivningen, når man kan gribe til nogle repressalier over for landmænd og give dem bøder, mens man andre steder ser gennem fingrene med det, altså det her med kontrol og vedvarende pasning af sine dyr, som er hegnet ind. Det synes vi i Danmarksdemokraterne giver nogle problematikker, og dem skal man i hvert fald have mere styr på, før vi kan se os selv i en sådan aftale.

Kl. 14:18

Anden næstformand (Jeppe Søe):

Spørgeren.

Kl. 14:18

Torsten Gejl (ALT):

Jo, men reglerne i landbruget forhindrer jo ikke, at der er næsten 30.000 smågrise, der dør om dagen i landbruget. Så så meget for de regler! Det er ikke, fordi de alle sammen er dårlige, men det er jo mange, mange dyr, der dør hver dag. Hvad tænker ordføreren om, at f.eks. ude på Molslaboratoriet bliver medarbejderne chikaneret så meget, at nogle af dem får søvnbesvær og andre ligefrem får ptsd og altså bliver chikaneret af dyreværnsaktivister, der også deler de holdninger, som ordføreren har. Jeg siger ikke, at I deler metoderne.

Kl. 14:18

Anden næstformand (Jeppe Søe):

Ordføreren.

Kl. 14:18

Hans Kristian Skibby (DD):

Meget er jeg blevet kaldt igennem mine 54 år her på planeten, men dyreværnsaktivist tror jeg ikke ligefrem er det, jeg er blevet kaldt oftest. Men jeg anerkender da, at spændingerne er høje. Det er de både fra myndighedernes side og også fra folk, der går ud og laver selvbestaltede foranstaltninger over for dyr osv. Det er jeg helt med på, og dem er jeg ikke en del af, så det synes jeg ikke rigtig er fair jeg skal kommentere. Så synes jeg heller ikke, man kan sammenligne det med den måde, man producerer grise på i Danmark.

Kl. 14:19

Anden næstformand (Jeppe Søe):

Fru Marianne Bigum, Socialistisk Folkeparti.

Kl. 14:19

Marianne Bigum (SF):

Mange tak. I forhold til dyrevelfærdsloven vil jeg sige, at vi har haft nogle gode samråd, hvor jeg i hvert fald er blevet klogere og er blevet meget betrygget i, at det kommer der styr på. Men jeg tog egentlig ordet, fordi ordføreren som det sidste kaldte ulven for en invasiv art. Nu var det jo en lang nat i går. (Hans Kristian Skibby (DD): Nej, det var mårhunden). Jamen du nævnte også lige ulven til sidst, og så ville jeg bare sige, at vi i SF er rigtig glade for den ulv. Den diskussion behøver vi ikke at tage lige nu og her, men jeg synes, det var på sin plads at sige det.

Kl. 14:20

Anden næstformand (Jeppe Søe):

Ordføreren.

Kl. 14:20

Hans Kristian Skibby (DD):

Jeg nævnte ulven til sidst, men det var, fordi jeg kunne se, at formanden havde rejst sig. Men det var jo egentlig i forhold til de invasive arter, og der var det mårhunden, jeg var inde på. Det vil også fremgå af referatet fra det her møde, og det kan man også se på video. Men jeg kan godt huske, hvad jeg selv siger.

Kl. 14:20

Anden næstformand (Jeppe Søe):

Det var ulven, der lige skulle på plads der. Spørgeren.

Kl. 14:20

Charlotte Bagge Hansen (M):

Jeg vil egentlig gerne tage afsæt i det, SF's ordfører sagde. Nu er ordføreren jo formand for Miljø- og Fødevareudvalget, hvor jeg synes vi har haft et glimrende samråd med både miljøministeren og fødevareministeren, som har redegjort for de her ting vedrørende dyr og for, hvad regeringens tanker er. Jeg kan nok ikke helt forstå, hvorfor det ikke har rykket lidt ved ordførerens holdning.

Så vil jeg spørge: Har ordføreren været hjemme i partiet og fortælle lidt om, hvad det er for nogle meldinger, der kommer fra regeringen med hensyn til dyrevelfærd?

Kl. 14:21

Anden næstformand (Jeppe Søe):

Ordføreren.

Kl. 14:21

Hans Kristian Skibby (DD):

Nu ved jeg jo ikke, hvad det er for nogle dyrearter, som ordføreren henviser til, men hvis det er det samråd om ulve, der har været i udvalget, så er det jo ikke nogen hemmelighed, at vi synes, det er en besynderlig tilgang, vi har til, at der kommer flere og flere ulve her i Danmark. Men vi har ikke haft samtaler  om mårhunde, dræbersnegle og andre invasive arter. Det har vi ikke.

Kl. 14:21

Anden næstformand (Jeppe Søe):

Spørgeren.

Kl. 14:21

Charlotte Bagge Hansen (M):

Nu taler jeg om samrådet om naturnationalparker, hvor vi virkelig gik i dybden med det her med dyrevelfærd. Det var bare en kommentar.

Kl. 14:21

Anden næstformand (Jeppe Søe):

Ordføreren.

Kl. 14:21

Hans Kristian Skibby (DD):

Ja, det er rigtigt, det gjorde vi, og vi havde et fint samråd, men det gør jo ikke, at partierne flytter sig i den forstand. Det tager tid, og sådan er det. Så synes jeg jo også, at ethvert parti her på Christiansborg vel har en pligt til at forme og vedligeholde deres egen politik, og der må jeg bare indrømme, at jeg ikke har helt den samme politiske overbevisning som spørgeren har, og det er vel egentlig fair nok.

Kl. 14:22

Anden næstformand (Jeppe Søe):

Dermed tak til ordføreren. Vi går til den næste i ordførerrækken, som er hr. Ole Birk Olesen fra Liberal Alliance.

Kl. 14:22

(Ordfører)

Ole Birk Olesen (LA):

Det med natur er en svær debat i Danmark, fordi der er så udbredt en misforståelse om, hvad natur er i Danmark, fordi vi har så lidt af den. Vi skal kun 7 år tilbage, før Danmark havde en miljøminister, som mente, at en kornmark da også var natur. Den nuværende fødevareminister har stået foran en mark med blomstrende lupiner, som er en invasiv art, og hævdet, at det var biodiversitet i Danmark. Når man i København gerne vil nedlægge en græsplæne og lave en kunstgræsplæne, så børn på Nørrebro kan spille fodbold på alle tider af året, er der folk, der påstår, at det går ud over naturen, at der ikke længere skal være en græsplæne på Nørrebro. Og selv meget naturinteresserede mennesker kan, når de går tur i nogle af de områder, som måske på et tidspunkt kan få status af beskyttet natur, finde på at tro, at der er tale om rigtig natur. Hvis vi tager sådan noget som det meget nære område ved her, hvor vi står, Kalvebod Fælled, som er ét langt, grønt, stort, monotont græstæppe, hvor græsset står højt og dominerer de steder, hvor dyrene ikke lige går for tiden, og dér hvor dyrene går, er der så lidt mere lavt græs, så er der folk, der tror, at dét simpelt hen er natur, bare fordi man kan få sol på næsen og lidt frisk luft, og der ikke er nogen bygninger omkring en.

Jeg tror, vi efterhånden er ved at nærme os, at flere mennesker forstår, at natur kræver mere end det. Natur kræver, at hvor der er føde i naturen, skal der være dyr, der ernærer sig ved den føde, for sådan er naturen. For hvis man ikke har de dyr, der går der, vil de fødeemner – græs – dominere alt det andet, og så vil der ikke være mulighed for, at der kan gro nogen andre planter, og der vil ikke være mulighed for, at de dyr kan være der, som ernærer sig ved de andre planter, og der vil ikke være mulighed for, at de dyr kan være der, som ernærer sig ved de dyr, som ernærer sig på de planter osv. osv.

Derfor har vi i Danmark nu i nogle år talt om, at vi skal have nogle naturnationalparker, hvor vi genskaber de naturlige biologiske processer, som er på steder, hvor mennesket ikke har udryddet de dyr, som ernærer sig ved den føde, som er i områderne. I Danmark handler det om de store græsædende dyr. For mange, mange tusind år siden var det formentlig os mennesker, der udryddede mammutten og det uldhårede næsehorn under vore himmelstrøg, og en del tusind år senere udryddede vi også de vilde heste og urokserne, sådan at vi i dag slet ikke har nogen vilde dyr, der i noget nævneværdigt omfang ernærer sig ved græs. Nu prøver vi så at råde bod på det og skabe nogle biologiske processer igen med store dyr, der ernærer sig ved græs.

Den ambition om at igangsætte naturnationalparker med naturlige biologiske processer er stødt på grund, og det synes jeg er meget ærgerligt. Jeg synes også, det er ærgerligt, at når vi har en forespørgselsdebat her, hvor ministeren bedes svare på, hvad ministeren vil gøre for at sikre, at Danmark lever op til biodiversitetsaftalen fra COP15, er der ikke rigtig noget ambitiøst svar på det. For det med, at vi har udpeget 0,6 pct. af Danmarks areal til at skulle være naturnationalparker, er jo ikke særlig ambitiøst. Det er heller ikke særlig ambitiøst, at regeringen vil udpege op til fem ekstra naturnationalparker i Danmark. Det kan højst være et meget kortsigtet mål i horisonten.

Jeg havde håbet på en minister og en regering, der kunne sige: Jamen vi har da selvfølgelig et mål om, at Danmark på et tidspunkt skal have f.eks. 10 pct. strengt beskyttet natur på land. Men den slags svar har vi ikke fået. Og det viser for mig, at enten skal denne regering oppe sig – det vil sige, at hvis et Socialdemokrati allerede har et ønske om at oppe sig, skal Socialdemokratiet også have Venstre med på det – eller også skal vi have en anden regering på et tidspunkt, som faktisk vil sætte sig nogle mål for biodiversitet i Danmark. Ellers får vi ikke en ambitiøs naturstrategi for Danmark.

Kl. 14:27

Første næstformand (Leif Lahn Jensen):

Tak til ordføreren. Der er indtil videre en enkelt kort bemærkning til hr. Hans Kristian Skibby. Værsgo.

Kl. 14:27

Hans Kristian Skibby (DD):

Tak. Det er egentlig, fordi jeg ikke selv nåede at nævne alle de dyr, jeg gerne ville have nævnt, da jeg holdt min ordførertale, men nu var det så heldigt, at ordføreren for Liberal Alliance kom ind på nogle helt andre vilde dyr, også nogle, som tidligere har været i Danmark givetvis. Der synes jeg måske så, at ordføreren skulle prøve at sætte et par ord på, at vi i over 100 år ikke har haft havørne så at sige på dansk territorialområde, men hvis man kigger på 2021, lykkedes det faktisk at få 152 ynglende par i Danmark. De kan jo godt lide blishøns, de kan godt lide friske fisk, og de kan også godt lide hare som sådan en lille dessert en gang imellem. Så man anerkender vel også trods alt, at når der er nogle andre dyr, der er kommet tilbage til Danmark, og som har været her tidligere, så kan det også få nogle helt biologiske konsekvenser for andre dyrearter, som så, om jeg så må sige, må lade livet, fordi de dejlige ørne også skal have noget at spise.

Kl. 14:28

Første næstformand (Leif Lahn Jensen):

Ordføreren.

Kl. 14:28

Ole Birk Olesen (LA):

Jeg er jo en stor fan af de selvregulerende processer, der er i naturen, hvor én art holdes nede af en anden art, som holdes nede af en tredje art, som holdes nede af en fjerde art. For det er i sådan nogle processer, at hele den biodiversitet, som vi har potentiale til at rumme i Danmark, har udviklet sig gennem evolution. Og vi mennesker kan ikke holde styr på alle de processer og sørge for, at vi har lige præcis det rigtige antal havørne og lige præcis det rigtige antal fisk osv. til, at vi kan få den maksimale biodiversitet. Det kan kun naturen selv. Og derfor er jeg også glad, når det ene dyr spiser det andet dyr.

Kl. 14:29

Første næstformand (Leif Lahn Jensen):

Spørgeren? Nej, der er ikke flere spørgsmål. Vi siger tak til ordføreren. Så er næste ordfører fru Zenia Stampe fra Radikale Venstre. Velkommen til.

Kl. 14:29

(Ordfører)

Zenia Stampe (RV):

Tak for det. Debatten i dag tager udgangspunkt i den globale biodiversitetskrise og internationale mål for biodiversitet og ikke mindst beskyttet og strengt beskyttet natur. Men jeg vil egentlig gerne rykke hurtigt videre til danske mål, for det bliver lidt for nemt for måske ikke bare den danske regering, men også andre regeringer at skubbe ansvaret over på nogle andre, der måske lever i nogle varmere lande, hvor der er lidt større artsrigdom på grund af klimaet, eller i bjergrige lande, som har helt naturligt mere uproduktivt areal og derfor har nemmere og billigere ved at skabe natur. Og derfor vil jeg egentlig gerne beskæftige mig med dansk natur.

Ja, vi er i en global biodiversitetskrise, men Danmarks natur er også i krise. Danmarks natur er i akut krise. Omkring 1.800 arter er i risiko for at uddø, men hvis vi ser på det i et lidt større perspektiv, tror jeg også at vi efterhånden er nået dertil i vores naturdannelse, at vi kan se, at vores natur har levet i spændetrøje i rigtig mange år. Det er ikke kun en krise de sidste 20-30 år. I mange år har vi danskere i virkeligheden lidt af en meget dårlig naturforståelse. Det var det, som hr. Ole Birk Olesen var inde på. Det er det, jeg oplever, at vi er flere og flere ordførere, der forstår og prøver at formidle. Det er en stor pædagogisk opgave, vi har foran os, og jeg tror nok, at jeg var ret lang tid om selv for alvor at gå ind på den bane, fordi jeg tænkte, at biologerne jo er bedst til at forklare de biologiske mekanismer.

Men vi kan også se, at det er en hård debat, og derfor bliver vi selvfølgelig også nødt til at tage en del af arbejdet på os. Og det er jo også vanvittig spændende som politiker – selv for sådan en cand. scient. pol. som mig – at forstå nogle af de her biologiske processer. Fascinationen af naturen bliver jo kun større, når man forstår de store sammenhænge, og så synes man, at alt det der med AI – hold da op – jo er meget banalt, når man kigger på naturens store synergier og symbioser.

Nå, tilbage til dansk natur. Det helt springende punkt i dag er derfor selvfølgelig, hvad regeringens ambition er for strengt beskyttet og beskyttet natur i Danmark. Og vi ved jo desværre, at den er ikke de 20 pct. beskyttet plus 10 pct. strengt beskyttet natur. Det var vi nogle, der prøvede at få ind i regeringsgrundlaget – det lykkedes vi ikke med. Så vi ved, at det nok i hvert fald ikke er der, vi kan få regeringen op. Den formulering, som regeringen kunne blive enig med sig selv om, var, at man skal bidrage til, at EU når sit mål.

Men nu har vi jo så hørt nogle af tallene i dag, og jeg kan forstå, at EU faktisk er ret tæt på 30 pct. beskyttet natur. Der er jo nogle store bjergrige områder, der helt sikkert kan levere i stort mål på det. Og så kan man pludselig slippe af sted med ikke at gøre så meget i Danmark. Det er derfor, jeg synes, at det er så vigtigt at tale om den danske natur, for vores natur har da ikke fortjent, at natur er sådan noget, man har under andre himmelstrøg. Det er ikke den samme natur, vi har i Danmark, som man har f.eks. Schweiz eller Østrig. Og danske arter nyder jo ikke godt af, at vi redder nogle arter i bjergrige regioner i Europa – det får de ikke noget ud af, det får danskerne heller ikke noget ud af. Derfor er det så vigtigt, at vi også sætter ambitiøse mål for den danske natur.

Jeg håber sådan, at vi kan tale os derhen, hvor det bliver en del af vores nationalfølelse på linje med dansk kultur og også langt hen ad vejen dansk landbrugskultur, som jeg tror mange mennesker i mange år har forvekslet dansk natur med, altså landbrugsnatur. Der er også masser af dejlig landbrugsnatur. Men de mange arter, vi har, der ikke er knyttet til det gamle landbrugsland, men som gavnes af vild natur, skulle også gerne blive en del af vores nationale bevidsthed.

Så vi er optaget af at få ambitiøse mål for dansk natur; men der er noget andet, der er vigtigt. For hvad jeg også har lært gennem de sidste par års naturdebat er jo, at det ikke kun er plads, det handler om. Det var ellers det, jeg startede med at få at vide, da jeg blev naturpolitiker, nemlig at det hele handlede om plads, plads, plads. Men det handler ikke kun om plads, for plads, hvor man ikke sætter racer ud eller ikke sørger for naturlig hydrologi, kan hurtigt blive til tilgroning, og det er også en trussel mod biodiversiteten. Det var en stor øjenåbner for mig, og det tror jeg var en stor øjenåbner for mange, og det er måske også derfor, at der ikke helt er den accept endnu af de store græssere; man forstår ikke, at de er en nødvendig del af et vildt økosystem. Hvis de ikke er der, gror det til, og det går ud over alle de andre arter, og så får vi ikke en rig biodiversitet.

Jeg bliver altså altid lidt forvirret af den her tid. Betyder det, at jeg har 5 minutter tilbage? (Første næstformand (Lars Lahn Jensen): Nej, 2 sekunder). Så håber jeg, at man stiller mig nogle spørgsmål.

Kl. 14:34

Første næstformand (Leif Lahn Jensen):

Det er der faktisk ikke nogen der gør, så det beklager jeg. Vi siger tak til ordføreren. Jo, der kom lige en der, så ordføreren blev lige reddet. Værsgo til fru Marianne Bigum.

Kl. 14:34

Marianne Bigum (SF):

Tusind tak. Jeg vil høre ordføreren, om der var noget, ordføreren ikke fik sagt.

Kl. 14:34

Første næstformand (Leif Lahn Jensen):

Ordføreren.

Kl. 14:34

Zenia Stampe (RV):

Ej, hvor er vi søde ved hinanden her. Det er synd for dem, der har debatten bagefter. Nå, jeg vil hurtigt sige, at jeg gerne ville have sagt noget om de naturnationalparker. Jeg kommer også til at sætte spørgsmålstegn ved det, for de er jo et vigtigt første skridt. Vi er bange for forsinkelsen, både i forhold til at vi skal vente på lokale bestyrelser, og at vi skal vente på klagesager. Vi er også bange for udvanding af konceptet, selv om jeg dog synes, jeg har fået nogle betryggende svar af miljøministeren. Så vi håber virkelig på, at konceptet ikke bliver udvandet, for græsning, som er det mest omdiskuterede her, er så centralt for den vilde natur, altså ikke bare plads, men også græsning og juridisk beskyttelse. Tak for hjælpen.

Kl. 14:35

Første næstformand (Leif Lahn Jensen):

Der er ikke flere spørgsmål. Vi siger tak til ordføreren. Næste ordfører er hr. Morten Messerschmidt fra Dansk Folkeparti.

Kl. 14:35

(Ordfører)

Morten Messerschmidt (DF):

Tak, formand. Det har været spændende at følge debatten sådan lidt på afstand. Jeg har siddet og lyttet med og egentlig på mange måder oplevet det, jeg forventede, nemlig en debat, hvor nogle accepterer, at mennesket ligesom er en del af naturen, og så er der nogle, der har et meget idealistisk, idyllisk forhold til naturen. Det er jo dejligt på en måde en dag som i dag ikke at være den, der så nødvendigvis bliver beskyldt for Morten Korch-idyl og den slags ting, men måske har et mere realistisk forhold til naturen. Jeg har personligt det privilegium om sommeren at bo midt i naturen i Dyrehaven, som jo er kunstigt, menneskeligt anlagt, men som jo på mange måder tilbyder den artsvariation, som mange her i dag efterlyser.

Jeg og mit parti, Dansk Folkeparti, synes bestemt, at det er vigtigt med en variation i naturen, at Danmark kan bryste sig af en god biodiversitet, men der er også nogle andre ting, som er vigtige, når vi taler om miljødebatten. Det er vigtigt at have fokus på det rene drikkevand og på at bekæmpe luftforurening osv., og jeg synes, at de ting må gå op i en højere enhed. Derfor har vi også meldt os som meget klare modstandere af det rewilding ideologiske-projekt, som jo ikke bare i Danmark, men i store dele af Europa i øjeblikket vinder frem, fordi der er nogle andre hensyn end det blotte til naturen, nemlig også det til dyrevelfærden, hvor vi finder det ret forargeligt, at man spærrer dyr inde på et begrænset areal, hvor de så, hvis de mangler føde eller på anden måde har brug for at bevæge sig, som de jo kan i de rigtig store nationalparker, er begrænset af det på grund af indhegning.

Så jeg vil sige, at vi har en relativ fornuftsbåren, pragmatisk tilgang til det her. Mange af de betragtninger, som hr. Ole Birk Olesen var inde på, må jeg jo – overvældet af argumenternes kraft – erkende mig enig i. Tak, formand.

Kl. 14:37

Første næstformand (Leif Lahn Jensen):

Der er et par korte bemærkninger. Den første er fra hr. Ole Birk Olesen.

Kl. 14:37

Ole Birk Olesen (LA):

Det kan nogle gange være en lidt skizofren oplevelse at høre de forskellige ordførere fra Dansk Folkeparti, når det handler om natur og naturnationalparker. Jeg har hørt hr. Morten Messerschmidt på Naturmødet sidste år sige ting, som næsten kunne være kommet ud af min mund, og så har jeg hørt fru Pia Kjærsgaard, som er Dansk Folkepartis dyrevelfærdsordfører i Folketingssalen og andre steder, sige ting, der er ganske anderledes.

Hr. Morten Messerschmidt berører nu så også ligesom fru Pia Kjærsgaard, at der skulle være et problem med dyrevelfærden i de kommende naturnationalparker. Kan hr. Morten Messerschmidt lige fortælle, hvad problemet er ved at have et antal heste og okser, som svarer til det fødegrundlag, som er i et område, som vi udnævner til en naturnationalpark, altså hvor mennesker sørger for, at der ikke er for mange dyr, i forhold til hvor meget føde der er?

Kl. 14:38

Første næstformand (Leif Lahn Jensen):

Ordføreren.

Kl. 14:38

Morten Messerschmidt (DF):

Jeg må indrømme, at jeg simpelt hen ikke kan huske mødet  sidste år, så hvis der er et eller andet, der har sat sig særligt i erindringen, håber jeg, at hr. Ole Birk Olesen lige vil nævne det i anden runde.

Det, jeg er blevet forelagt i forhold til naturparkerne eller rewilding, er netop det her med, at der ikke er den naturlige bevægelsesfrihed, som gør, at dyrene kan finde frem til den føde, som de gerne vil have. Jeg kan ikke huske, hvad det var for en af høringerne herinde, jeg var til, hvor der var nogle forskere, altså folk, der arbejder med det her, som kunne illustrere, at hvis f.eks. heste først har spist det græs, som er der, hvor de befinder sig, og de så ikke kan bevæge sig til et andet sted, begynder de at spise rødderne og kommer længere og længere ned i jorden, og på et tidspunkt når de simpelt hen noget, som er giftigt for dem. Det er de eksempler og de eksperter, som vi selvfølgelig lytter til. Og nej, dem kan jeg ikke huske her på stående fod, men jeg det er noget, jeg kan eftersende, det lover jeg. Jeg kan i øvrigt også få fru Pia Kjærsgaard til at gøre det.

Kl. 14:39

Første næstformand (Leif Lahn Jensen):

Spørgeren.

Kl. 14:39

Ole Birk Olesen (LA):

Nu er det jo ikke sådan i naturen, at der er en masse føde i overskud. Det er ikke sådan på den afrikanske savanne, at når vande slipper op et sted, tager dyrene bare et andet sted hen, hvor der ikke er nogen dyr i forvejen, og der derfor ikke er nogen dyr, der har drukket vandet der. Der er dyr der, hvor der er føde, og derfor er der ikke store ledige arealer, hvor de bare kan tage hen og tage overskudsføden. Så dyrene spiser forskellige ting på forskellige årstider. Det har de alle dage gjort, og det gør de stadig væk i dag, hvis vi tillader dyrene at være der. Men det skal vi simpelt hen forhindre?

Kl. 14:40

Første næstformand (Leif Lahn Jensen):

Ordføreren.

Kl. 14:40

Morten Messerschmidt (DF):

Nej, det er faktisk det modsatte, der er tilfældet. Vi skal forhindre forhindringen. I dag er det sådan, at dyrene jo bevæger sig; sådan er det i hvert fald på de film, jeg har set på National Geographic – der kan jeg simpelt hen se dyr bevæge sig efter føde og vand. Og når man indhegner dem på relativt set små områder, i hvert fald sammenlignet med den afrikanske savanne, så er det jo, at man laver forhindringer for, at de kan bevæge sig naturligt efter de fødeområder, som de søger.

Kl. 14:40

Første næstformand (Leif Lahn Jensen):

Så er det fru Mai Villadsen.

Kl. 14:41

Mai Villadsen (EL):

Ordføreren nævnte i sin tale, at ordføreren, hr. Morten Messerschmidt, bor ved Dyrehaven. Det er ikke just den afrikanske savanne i størrelse, men dog et stort naturområde med hegn om, hvor der går dyr bag hegnet. Er ordføreren også modstander af det hegn? Bør det rives ned, så der løber en masse vilde dyr rundt – bl.a. der, hvor der også bliver drevet bedrift fra ordførerens side – som så risikerer at løbe ud på vejen? Altså, hvad er forskellen, og er der også en modstand fra Dansk Folkeparti mod dét specifikke hegn?

Kl. 14:41

Første næstformand (Leif Lahn Jensen):

Ordføreren.

Kl. 14:41

Morten Messerschmidt (DF):

Jeg holder meget af Dyrehaven, også af historiske årsager. Den er jo anlagt af Frederik III for at kunne dyrke parforcejagt. Det er en lidt voldsom måde at jage dyrene på, og jeg tror også, man er gået bort fra den i dag. Det er jo sådan den historiske ramme.

Det, som er af en de mange unikke og smukke ting ved Dyrehaven, er, som jeg forstår det, at når der er mangel på føde, sætter man det jo ud. Jeg har faktisk selv været med til det. Jeg ved, at fru Mai Villadsen godt kan lide at komme ud i virkeligheden og vist nok har besøgt fru Inger Støjbergs brors bedrift osv., så jeg vil da også gerne benytte lejligheden til at invitere fru Mai Villadsen ud i Dyrehaven. Vi kan i fællesskab sætte foder op – det gør man om vinteren – til de dyr, der er indhegnet og derfor ikke kan bevæge sig frit. Så får de halm og forskellige former for sikkert meget nøje afmålt næring, sådan at de kan komme igennem vinteren.

Kl. 14:42

Første næstformand (Leif Lahn Jensen):

Spørgeren.

Kl. 14:42

Mai Villadsen (EL):

Tak til ordføreren for invitationen. Den tager jeg gerne imod. Jeg vil gerne til Dyrehaven. Men det er på den betingelse, at ordføreren så også tager med mig ud i en naturnationalpark, gerne om vinteren, hvor man kan se, at ja, dyrene lever af noget andet, men vi sætter jo ikke flere dyr ud, end der er føde til. Det er jo ikke sådan, at man bare sætter så mange ud, at der er masser, der går og sulter og dør, så på den måde kan jeg simpelt hen ikke begribe den modstand, man har. Jeg synes, det er sådan lidt dobbelt, når man selv hylder områder, hvor der jo i sagens natur er hegn, fordi de ellers ikke kunne eksistere.

Kl. 14:43

Første næstformand (Leif Lahn Jensen):

Ordføreren.

Kl. 14:43

Morten Messerschmidt (DF):

Jeg tror ikke, det vil komme som en overraskelse for ret mange mennesker, at Dansk Folkeparti er varm tilhænger af hegn og afspærringer i al almindelighed. Det er ikke det, der er problemet her. Jeg kan udpege nogle områder af fædrelandets territorium, hvor jeg synes, der er i den grad mangler hegn. Men problemet er jo, når man indhegner dyrene, at man så ikke tager sig af dem, at man ikke sætter mad ud til dem, hvis der naturligt ikke er den madforekomst, som de har brug for. Og jeg vil gerne tage imod invitationen – endelig!

Kl. 14:43

Første næstformand (Leif Lahn Jensen):

Så er det fru Zenia Stampe.

Kl. 14:43

Zenia Stampe (RV):

Jamen den her diskussion omkring natur og kultur er bare så utrolig spændende, og det bringer sådan en ambivalens eller en skizofreni frem, som jeg tit har haft i forhold til hr. Morten Messerschmidt, og det er både forkærligheden for Morten Korch – og det er helt okay; jeg synes også, det er sjovt at se sådan nogle film – men der er vist også en forkærlighed for romantikken. Jeg kan huske, jeg engang læste en overskrift om, at det, hvis hr. Morten Messerschmidt blev kulturminister, så var goddag til romantikken og farvel til avantgarden.

Så vil jeg bare spørge, om hr. Morten Messerschmidt er bekendt med, at det romantiske naturbegreb faktisk hylder naturens egen ånd og vildskab, og det er måske ikke så meget et spørgsmål, men mere en opfordring til, at hr. Morten Messerschmidt dykker ned i den del af sin lidenskab og undersøger det naturbegreb, der ligger i romantikken. Så kunne det være, at der opstod en forkærlighed og ikke kun for Dyrehaven, men også for noget, der er lidt vildere.

Kl. 14:44

Første næstformand (Leif Lahn Jensen):

Ordføreren.

Kl. 14:44

Morten Messerschmidt (DF):

Altså, når man nu bor i et reservat, kan det jo være en faretruende tanke at skulle bevæge sig udenfor. For det første tror jeg ikke, at Morten Korch lavede nogen film, men jeg har læst nogle af bøgerne, og for det andet vil jeg jo minde fru Zenia Stampe om, at romantikken var aldeles avantgarde. For det var jo, da det brød igennem, virkelig noget, der blev betragtet som voldsomt og til tider vulgært, altså at illustrere, hvordan virkeligheden derude så ud, og jeg har ingen problemer med det avantgardistiske, hverken i naturen eller i kulturen.

Men jeg har nok primært et problem med det, når man sådan ideologiserer det, og det er jo det, der er problemet med rewilding, altså at man ophæver de bestemmelser, der i almindelighed gælder i forhold til dyrevelfærden og dyreværnslovgivningen osv. Hvorfor ikke sige, at man, hvis der mangler foder på de her områder, som jo er relativt små – det er jo ikke noget, man kan sammenligne med de amerikanske naturparker, eller som det før blev nævnt, med Afrika – så sætter noget mad derud?

Kl. 14:45

Første næstformand (Leif Lahn Jensen):

Spørgeren.

Kl. 14:45

Zenia Stampe (RV):

Ja, nu var det her med avantgarde overskriften, og det var journalisten, som satte modsætningen op mellem romantik og avantgarde. For jeg er nemlig enig i, at den modsætning kan man faktisk ikke stille op, og det var en meget vild bevægelse og dermed også med et vildt natursyn, og nu gør ordføreren det så til sådan et spørgsmål om dyrevelfærdsregler. Men der er jo også et natursyn og et kultursyn i det her.

Så det er bare en opfordring til at se på noget af den romantiske kunst, dykke ned i den og se, om det ikke kunne være fantastisk, hvis vi også havde den form for vild natur her i Danmark.

Kl. 14:46

Første næstformand (Leif Lahn Jensen):

Ordføreren.

Kl. 14:46

Morten Messerschmidt (DF):

Ja, men jeg ved ikke, hvor vildt det bliver. Altså, det er jo, ligesom om det vilde element forsvinder, når det er indhegnede områder. Ja, det lyder måske lidt underligt at sige det, men hvis man som hest står og mangler noget at spise og man så kan kigge lige uden for det hegn, som fru Zenia Stampe så har sat op, og se, at der faktisk er græs, så står man der og stirrer sig blind på det. Der ville jeg jo synes, at den vilde natur måske ville facilitere, at hesten bare gik derhen.

Kl. 14:46

Første næstformand (Leif Lahn Jensen):

Vi siger tak til ordføreren. Der er ikke yderligere korte bemærkninger. Den næste ordfører er hr. Torsten Gejl fra Alternativet. Velkommen.

Kl. 14:47

(Ordfører)

Torsten Gejl (ALT):

Tak, formand. Ja, hvem ved, hvad der sker i hovedet på en hest? Uanset hvad synes jeg, det er en god debat, vi har haft, ikke mindst, fordi der faktisk er kommet nogle nye ting frem, som jeg i hvert fald ikke vidste. Én ting, der har været nyt for mig, er, at der åbenbart har været en indberetning fra Miljøministeriet omkring Danmarks bidrag til målene fra EU's biodiversitetsstrategi, både vores nuværende bidrag og vores løfte om et kommende bidrag fra 2030. Her har Danmark ifølge en stor grøn organisation indberettet, at vi kom op på 15 pct. beskyttet natur på land og 0 pct. strengt beskyttet natur, både nu og frem mod 2030. Jeg blev egentlig lidt beroliget af Moderaternes ordfører, da jeg fik at vide, at det var et øjebliksbillede.

Men hvordan kan man lave et øjebliksbillede frem mod 2030? For det første passer øjebliksbilledet ikke. For vi har nogle promille vild natur, og det er ikke, fordi vi skal blære os af det, men jeg synes, det er Miljøministeriets pligt at finde ud af og kortlægge, hvor meget vi egentlig har. For det andet kan det jo ikke passe, at vi skriver, at vi frem mod 2030 regner med at have 0 pct., og det vil jeg meget gerne høre ministeren forklare på et tidspunkt. For vi har lavet 15 naturnationalparker, og vi har jo masser på tegnebrættet, men vi er jo bare nødt til at sige til hinanden, at vi har et mål, i stedet for at vi laver alt det her, og at målet så er nul.

En anden ting, som er blevet blotlagt her i debatten, er, at årsagen til, at arbejdet med de 15 naturnationalparker åbenbart er gået fuldstændig i stå, er, at to af de 15 parker er blevet påklaget, og der kan jeg simpelt hen ikke forstå, hvorfor det skal sætte alting i stå. Altså, der må jo være ting, man kan arbejde videre med. Men det kan da ikke være sådan, at det er fuldstændig uforudset, at borgere, som har ret til at klage, klager, og at vi så selvfølgelig er nødt til at vise, at vi gør det rigtigt, og så komme videre. Så burde man da have forudset det i stedet for nu bare at stå og sige, at man sidder på sine hænder, og at man ikke kan gøre noget som helst med nogen som helst parker af nogen art. Så er vores tro på, at det her lykkes, da godt nok blevet rigtig ringe, altså på grund af to klager.

Så vi synes i Alternativet, at man skal komme videre, og at man også er nødt til at have modet til at sætte nogle billeder på tallene. For det at komme op på 10 pct. strengt beskyttet natur svarer måske til, at vi skal lave 100 naturnationalparker mere, afhængigt af hvor store de bliver. Så der er et kæmpestort arbejde foran os, og der har været et dejligt tempo i den sidste periode, hvor vi lavede det her, syede det sammen, udpegede det og vi havde lange, lange diskussioner i Miljøministeriet, og vi har mildest talt travlt. For tiden er en faktor, i og med at vi skal leve op til nogle krav i 2030. Så lad os se at komme i gang.

Det sidste, jeg vil sige, er, at det nu i dag også handler om EU, og at EU's mål jo er 30 pct. beskyttet natur i EU-landene og derudaf med 10 pct. strengt beskyttet natur, og de mål har regeringen jo, som jeg ser det, umiddelbart ikke været så begejstret for at tilslutte sig. Derimod lader det til, at hensynet til landbruget, fiskeriet og olieindustrien ligesom er med til at sætte en stopper for vores grønne fremskridt, eller at anlæggelsen af vindmølleparker bliver holdt op mod en naturudvikling. Der er det jo sådan, at EU for nylig har sagt til os, at vi, hvis vi lever op til deres strategi om biodiversitet, kommer til at tjene 23,6 mia. kr. på det. Det kommer fra Kommissionen, og Københavns Universitet udregner, at den dalende biodiversitet koster os 100 mia. kr. om året.

Så er det ikke synd, at vi arbejder så kortsigtet for at beskytte nogle enkelte interesser, som i længden vil have en kæmpefordel af det her? Fiskerne vil have kæmpe fordele af, at vi genetablerer store havområder, så der er i virkeligheden masser af penge at tjene, og det er også det, som EU siger. Så er det ikke ærgerligt, at vi her sætter foden ned og vi ligesom tvivler på, at det her er muligt? Altså, jeg medgiver, at regeringen er gået i stå i forhold til naturen, klimaet og det grønne, det er i hvert fald det, som vores ordførere stort set hele vejen rundt siger. Men at tjene milliarder plejer man da nok at ville. Så ikke mindst derfor, og fordi det er en forudsætning, synes jeg da, vi skulle se at komme i gang med at leve op til EU's mål i stedet for at modarbejde det, formand.

Kl. 14:51

Første næstformand (Leif Lahn Jensen):

Tak for det. Der er en enkelt kort bemærkning til fru Camilla Fabricius.

Kl. 14:51

Camilla Fabricius (S):

Tak for det, og tak for ordførerens begejstring. Jeg deler i høj grad naturbegejstringen. Når jeg lige tager ordet, er det for at sige noget om det her med de store arealer. Jeg kunne godt tænke mig at spørge ordføreren, om han ikke også anerkender, at korridorer er væsentlige, altså at det både handler om de store og brede naturarealer, som vi er i gang med, men at det også handler om korridorerne imellem.

En del af genopretningsplanen er bl.a. et samarbejde med både jægere og landmænd i forhold til at skabe korridorer på tværs af naturområder i forhold til marskskel eller andet, man er i gang med. Det gør man, så man også på den måde kan give mindre arter mulighed for at kunne bevæge sig på tværs af naturområder – at dyr kan finde sig en mage på den anden side af marken. På den måde bliver det sådan, at vi, når vi taler om genopretning af naturarealer, både taler om de store naturarealer, men også om det, der binder dem sammen.

Kl. 14:53

Første næstformand (Leif Lahn Jensen):

Ordføreren.

Kl. 14:53

Torsten Gejl (ALT):

Det er så konkret, at det er der folk, der er klogere end mig, der skal svare på. Lige præcis hvordan det størrelsesmæssigt skal indrettes  og hvordan de skal ligge i forhold til hinanden, har vi forskere som kommer til at udtale sig om. Det ville være dumt af mig at stå og gå i detaljer om det.

Jeg kan komme med et enkelt eksempel. Ulven kan f.eks. sagtens komme forbi et dobbelttrådet stødhegn. Så det bliver jo selvfølgelig nødvendigt at sikre, at alle de dyr, som skal ind og ud, kan komme ind og ud, mens de dyr, der ikke skal ind og ud, bliver i naturnationalparkerne.

Kl. 14:53

Første næstformand (Leif Lahn Jensen):

Spørgeren.

Kl. 14:53

Camilla Fabricius (S):

Når jeg spørger, er det jo også, fordi ordføreren selv har været inde på, hvad det er, der er vigtigt i forhold til de store arealer. Så bliver jeg også bare nysgerrig på det, der binder dem sammen.

Så var der mit andet spørgsmål, som jeg ikke nåede. Det var det her med, hvad der bliver indberettet her og nu. Jeg håber også, at ordføreren anerkender, at det er, som Moderaternes ordfører også har sagt, et øjebliksbillede. Det hørte jeg ham også sige, men jeg skal bare lige have det gentaget.

Kl. 14:54

Første næstformand (Leif Lahn Jensen):

Ordføreren.

Kl. 14:54

Torsten Gejl (ALT):

Nej, det gør jeg faktisk ikke, og det er der, ministeren gerne må korrigere. For så vidt jeg forstår det, står der, at vi har indberettet Danmarks bidrag til målene for EU's biodiversitetsstrategi, både nuværende bidrag og vores løfte om kommende bidrag til 2030. Og vi kan aldrig basere vores løfte til kommende bidrag til 2030 på et øjebliksbillede og sige: I dag har vi nul, så det har vi også i 2030. Det passer da ikke, at vi har nul i dag. Så det er dobbelt forkert; det er et tredobbelt forkert, for vi skal ikke have nul i 2030. Så det anerkender jeg på ingen måde.

Kl. 14:54

Første næstformand (Leif Lahn Jensen):

Så siger vi tak til ordføreren. Der er ikke yderligere korte bemærkninger. Og så er det hr. Kim Edberg Andersen fra Nye Borgerlige. Velkommen.

Kl. 14:54

(Ordfører)

Kim Edberg Andersen (NB):

Tak for det, formand. Jeg beklager, at jeg ikke siddet hernede i salen hele tiden, men jeg har nu fulgt debatten, og med hensyn til meget af det vidste jeg nok, hvad der ville blive sagt. I Nye Borgerlige går vi faktisk ind for at beskytte biodiversiteten. Det gør vi. Og jeg ved godt, at jeg mange gange bliver skudt i skoene, at jeg også bare er imod alting, men det er, når jeg ser, at heste, der bliver udsultet eller dør, går med store gps-halsbånd, og jeg så hører fortalerne for det sige, at det også er vild natur, og at det er den eneste måde, vi kan kigge på dem på. For min bekymring er jo, i forhold til at hr. Torsten Gejl var på Naturmødet med mig, og vi stod faktisk i et telt, hvor vi blev fortalt om fortræffelighederne ved naturnationalparkerne, og det, der er deres store succeskriterie, er dybest set, at de har fået dem, der bor deromkring, med på idéen. Og virkeligheden er jo nok, at hvis vi bliver ved med ikke at lytte til hinanden, men kun at stå på den ultimative sandhed i hver vores ende af salen, så får vi aldrig nogen sinde danskerne med på det her.

Som nordjyde regner jeg jo ting om til hektarer, og hvis vi siger 10 pct., er det vel 430.000 ha uberørt og fuldstændig beskyttet natur. Der ville Venstres ordfører sige, at det kan man godt nok have mange køer på. 430.000 ha svarer vel stort set til et område på størrelse med Nordjylland. Vi er vel deropomkring. Jeg tror, at Nordjylland på en god dag er 15-16 pct. af Danmarks areal. Og hvis man sådan rigtig skal have det på den måde, at man skal køre i en Jeep, som hr. Torsten Gejl siger, for at man kan se dyrene, og hvis man ligesom skal købe ind på, at det er måden, man holder dem vilde på, så er det jo Nordjylland, vi skal hegne ind ved Limfjorden, hvor vi så kan have rigtige vandrende dyr. For så kan man måske sige, at man slipper udenom.

Men nu bliver arealet så stort i forhold til de hegn, vi sætter op, hvor vi siger, at nu er naturen vild og nu skal dyrene have lov til at gå vildt, at skeptikere som mig ville sige, at nu er det ved at være så stort, at kvæg og kreaturer ikke når at vandre så langt, at de finder græsset, og så er det naturen, der gør, at de i deres habitat ikke får noget at spise. Problemet er, at jeg så hører, at man siger, at det jo er deres habitat. Men når vi som mennesker har bestemt, at det er deres habitat inden for det her hegn, så har vi et ansvar.

Der er jeg ked af, at det for fortalerne for naturnationalparkerne bliver sådan meget sort-hvidt, i forhold til at det ansvar kun kan løftes, hvis dyrene kun ser mennesker i form af et dronekamera en gang imellem, for ellers bliver de fuldstændig tamme. Det er jeg uenig i. Jeg er sikker på, at masser af landmænd ville sige, at de har haft kvæg til at gå ude bare en enkelt sæson, som nok er blevet tilset, også på individniveau, og som er ret vilde at gå til, i hvert fald vilde nok til at gnave lidt bark og trampe lidt muldjord op, sådan at vi får biodiversiteten.

I Nye Borgerlige går vi som sagt ind for, at vi øger biodiversiteten. Men vi bliver selvfølgelig også bekymrede i forhold til noget af debatten her. Nu sagde hr. Torsten Gejl, at en ulv godt kan komme igennem et dobbelt stødhegn. Og ja, det kan den godt. Vi kan jo lige så godt ankre dyrene fast som en fast buffet for ulven i de områder, hvis vi har hegn. For hvis vi har rovdyr og byttedyr, skal byttedyrene naturligvis kunne flytte sig ud af den indhegning. Ellers skal vi til at leve med, at ulven ikke altid spiser hele dyret, for nogle gange spiser den kun lidt. Så skal vi have de her skambidte dyr rundtomkring, og det ser ikke godt ud, når folk fra byerne skal ud i de store reservater i Nordjylland og fortælles om og se, hvordan vild natur ser ud. For skal vi have vild natur, skal vi genetablere heden i Jylland. Det bliver svært at leve af det i Jylland, hvis vi genetablerer heden. Så jeg synes, at vi skal have lidt mere føling med, at det her er vigtigt. Vi skal have befolkningen med. Ellers kommer det aldrig til at virke. Det var den ene del.

Den anden del er, at vi selvfølgelig også skal gøre noget på vand. Med hensyn til vandet skal vi sørge for at have den mængde havbund, der skal være særlig beskyttet, og have den mængde havbund, der bare skal være beskyttet. Det er noget nemmere at løse det ude på vandet, og der kan vi jo lade være med at få en stor konflikt, hvis vi allerede nu begynder at tage tænkehatten på og sige: Skulle vi så ikke tænke på at placere det her et sted, hvor der ikke er fiskeri i forvejen, så vi undgår konflikten? Eller skal vi virkelig ind og pille i det og sige, at vi død og pine skal have den helt fredede natur der, hvor mennesker har deres levebrød, fordi de fisker dér? Er det nødvendigt at søge konflikten, fordi der lige nu er et flertal for biodiversitet og fiskerne ikke har ret mange stemmer? Eller skal vi prøve at gøre det her ordentligt? Kunne vi måske placere det sammen med vindmøllerne, sådan at vi laver den beskyttede natur mellem pylonerne til vindmøllerne? Så kunne vi finde en god løsning og så for øvrigt ikke placere vindmøllerne der, hvor vi fisker.

Lad os nu bruge hovedet lidt i stedet for at søge konflikten. Konflikten er god i en valgkamp. Der er jeg med på den. Der kan vi godt køre den helt op, og nogen får hestepigerne, og andre får Torsten Gejls venner, og så bliver vi alle sammen valgt ind. Men det løser ikke problemstillingen, og det er egentlig bare det, jeg gerne vil pointere. Og nu løber jeg tør for tid. Jeg ville gerne snakke mere om det. Gode løsning er det vigtigste. Jeg håber, at vi kan finde dem sammen.

Kl. 14:59

Første næstformand (Leif Lahn Jensen):

Tak til ordføreren. Der er nogle korte bemærkninger, og den første er til hr. Ole Birk Olesen.

Kl. 15:00

Ole Birk Olesen (LA):

Jeg forstod det sådan, at hr. Kim Edberg Andersen har set en død hest og en hest, der sulter. Hvorhenne? Er det i en naturnationalpark?

Kl. 15:00

Første næstformand (Leif Lahn Jensen):

Ordføreren.

Kl. 15:00

Kim Edberg Andersen (NB):

Nej, det var det ikke. Det er i et rewilding-projekt. Jeg tror faktisk ikke, hr. Ole Birk Olesen har fået sin fantasi med og har set dyr, som staten har sat ud, dø af sult endnu. Det tror jeg ikke, for jeg tror ikke, vi har sat dem ud endnu i den grad, som hr. Ole Birk Olesen tror. Men jeg har faktisk hørt hr. Ole Birk Olesen på et, jeg tror, det var et naturmøde, hvor han mente, at vi skulle have mange flere ådsler i naturen, og der tænkte jeg, at der kan man starte med København. Hver gang et af de her kæledyr går til, kan vi smide dem nede på Strøget, hvis det er ådsler, vi vil se, for det er sjovt, som de kun skal ligge i kanten ude i Jylland eller inde bag ved et hegn i en naturnationalpark. For biodiversitet er det samme, om det er Fido eller hesten, som staten har sat ud. Så jeg har ikke set dem i en naturnationalpark, men jeg har set dem i et rewilding-projekt. Det er rigtigt, hr. Ole Birk Olesen, det har jeg.

Kl. 15:01

Første næstformand (Leif Lahn Jensen):

Spørgeren.

Kl. 15:01

Ole Birk Olesen (LA):

Jeg har ikke noget imod, der ligger ådsler ude på Kalvebod Fælled, hvor jeg ønsker der skal være en naturnationalpark, og hvor noget af det er en del af Københavns Kommune. Det vil jeg gerne. Der er en lov imod det, men jeg synes, den lov skal ændres, sådan at vi også kan få nogle ådselsædere i Danmark: rød glente, gåsegribbe – spændende dyr.

Grunden til, at jeg spørger om, hvor hr. Kim Edberg Andersen har set den her sultne hest og den døde hest, er, at de ikke findes i naturnationalparkerne endnu. De steder, hvor man har set noget, har været under ganske almindelig dyrevelfærdslov, og er vi ikke enige om, at der, hvor der er dyr, også i landbruget, sker der en gang imellem uheld og ulykker?

Kl. 15:01

Første næstformand (Leif Lahn Jensen):

Ordføreren.

Kl. 15:01

Kim Edberg Andersen (NB):

Jo, jeg er fuldstændig enig, og det har været under den lovgivning, som man nu mener man kan bruge til at sætte dem ud i de store naturnationalparker, og så skal vi lempe på lovgivningen derude, for så sker sådan noget jo ikke. Det er jo påfaldende, at hr. Ole Birk Olesen i en ren tilståelsessag siger, at i de her rewilding-projekter har vi set det, og der havde vi allerede dyreværnsloven til at beskytte de dyr, og nu vil vi lempe på den, og så sætter vi dem ud. Vi må jo bare ud og se til de dyr dagligt, og hvis vi ansætter den lokale landmand, giver ham en hat og en stok og lidt magt til at fortælle folk, hvad det hele går ud på, så vil de elske at gå og tilse de dyr. Men det kræver selvfølgelig, at der kommer en trampesti, hvor de lokale landmænd kan gå rundt og se til dyrene.

Kl. 15:02

Første næstformand (Leif Lahn Jensen):

Så er det hr. Torsten Gejl.

Kl. 15:02

Torsten Gejl (ALT):

Tak. Ordførerens idé om at indhegne Danmark ved Limfjorden er jo også en slags idé; i Alternativet skal vi lige gumle lidt på den. Vi håber i hvert fald, at nordjyderne kan komme ind og ud, for vi holder forfærdelig meget af dem. Men det må vi se på. Så kan jeg fortælle ordføreren, at der er et stort flertal i den danske befolkning for naturnationalparker med hegn og det hele. Og så kan jeg også lige sige, at ordføreren jo selv i sit elskede Nordjylland har en stor naturnationalpark, f.eks. i Hanstholm på 5.000 ha, og der kan man gå i dagevis. Så det der med lige at drøne ind og se til sin hest er jo ikke muligt.

Hvis man ønsker den størrelse med den mangfoldighed, er man jo nødt til at finde en måde til at finde ud af, om der er et enkelt dyr i flokken, der lider, om der er et, der er blevet sygt, om der er et, der har brækket benet. Så er det ikke naturligt nok, at man prøver at bruge droner eller noget andet til at sikre dyrevelfærden og tilse dyrene på bestandsniveau?

Kl. 15:03

Første næstformand (Leif Lahn Jensen):

Ordføreren.

Kl. 15:03

Kim Edberg Andersen (NB):

Når du nævner den med de 5.000 ha, så ja; den blev egentlig for stor til den daglige drift. Der kunne man jo også uden egentlig at ødelægge biodiversiteten dele den op i små lodder, hvor de lokale landmænd eventuelt kunne stå for afgræsningen i de perioder; man kunne jo finde en løsning. Det gør de jo i nationalparkerne, som hr. Torsten Gejl også godt ved. Men virkeligheden er, at hvis du skal have det derop, hvor en ordfører fra Nye Borgerlige kan sige, at det her er rigtig vild natur, så skal du nok indhegne noget på Nordjyllands størrelse, før du rigtig får den der drift.

Jeg vil da nok sige, at hvis det kommer til afstemning i salen, altså om Nordjylland skal hegnes ind, ville jeg da nok have svært ved at stemme for det selv. Så kunne jeg da finde steder på Sjælland eller her i nærheden af København, som jeg synes var federe at hegne ind.  Ret beset handler det jo om, hvor stort det her er, og hvor meget vi vil ind at pille ved det, der er omkring danskerne. Og så er det vigtigt at få danskerne med, for hvis ikke du får dem med, hr. Torsten Gejl, så bliver virkeligheden bare, at du får den her modstand, hvor de klipper hegnet op og lukker dyrene ud, eller også fodrer de dem, og så er vi lige langt.

Kl. 15:04

Første næstformand (Leif Lahn Jensen):

Spørgeren.

Kl. 15:04

Torsten Gejl (ALT):

Hvis der var noget, vi skulle have gjort bedre – efter min mening – i udformningen af naturnationalparkerne, så var det kontakten til de lokale, men man skal heller ikke være bange for at møde modstand, for det vil der være. Det har jo sin egen balance. Der, hvor ordføreren har set en død hest eller en syg hest, eller hvad det var, var det et rewilding-projekt? Nu når ordføreren siger det fra talerstolen, har jeg lige lyst til at få at vide, hvor det var.

Kl. 15:05

Første næstformand (Leif Lahn Jensen):

Ordføreren.

Kl. 15:05

Kim Edberg Andersen (NB):

Man skal passe på, når man snakker om Mols bjerge eller Molslab – det hedder tre forskellige ting dernede, ikke også? Jeg skal vise ordføreren det på min computer, for der har jeg billederne, og hvem de kommer fra. Men ordføreren er jo fra Nordjylland, så ordføreren har set mange døde heste, også helt naturligt døde heste. Det er ikke, fordi ordføreren er bange for ådsler eller heste. Det, ordføreren er bange for, er, at hvis det her bliver religion – og det har jeg en tendens til nogle gange føle det bliver herinde – og vi skal til at gå på kompromis med ganske almindelig dyrevelfærd, som vi altid har kunnet gøre før, så bliver jeg bekymret for, om vi skal til at se døde heste, som er ejet af staten, og det er ordføreren imod.

Kl. 15:05

Første næstformand (Leif Lahn Jensen):

Så er det fru Mai Villadsen.

Kl. 15:05

Mai Villadsen (EL):

Det er alle sådan set imod. Jeg vil bare rette en fejl i det, ordføreren gentagne gange har sagt. Der er et stort flertal i befolkningen, der bakker op om det her. Der blev lavet en undersøgelse sidste år, som viser, at 71 pct. er enige i, at det er en god idé at etablere nye naturnationalparker. Kun 9 pct. er uenige. Men det svarer måske meget fint til de tre partier, eller hvem det er, der er imod. Tak.

Kl. 15:06

Første næstformand (Leif Lahn Jensen):

Ordføreren.

Kl. 15:06

Kim Edberg Andersen (NB):

Jeg synes, det er dejligt, at Enhedslisten går ind for de ting, som folk er enige om. Hvis hr. Ole Birk Olesen og jeg gik ud og sagde til danskerne, at de kun skulle betale 15 pct. i skat, så kunne vi også få et stort flertal, der ville synes, at det ville være fedt, hvis vi lod være med at fortælle dem, hvad prisen så er ved at betale mindre i skat. Så det er et søgt argument, fru Mai Villadsen, at sige det der med en halv sandhed. For dem, der ikke bor i nærheden af de steder, hvor dyrene skal gå, synes jo, det er fedt. Jeg er helt sikker på, at man i København synes, at vild natur er fedt, men det er, fordi naturen ikke er der, hvor de bor.

Jeg bor i et område, hvor der er masser af vild natur i forvejen, altså omkring Rebild, hvor vi har masser. Alligevel kan vi ikke få lov til i samarbejde med de lokale landmænd ligesom at bestemme, hvilke områder der kunne være interessante, sådan at landbrug og naturnationalparker kunne leve sammen. Og der er jeg så enig med hr. Torsten Gejl i, at vi altså bliver nødt til at gøre det her, sådan at vi alle sammen bliver enige om, at det er en god idé. Og så er jeg ikke for hegn, hvis ikke vi tager ansvar.

Kl. 15:07

Første næstformand (Leif Lahn Jensen):

Spørgeren.

Kl. 15:07

Mai Villadsen (EL):

Men der er opbakning til de her projekter. Det gælder landsdækkende. Så det handler altså ikke om, at det her bare er et københavnerprojekt. Der er også opbakning i Nordjylland, hvor ordføreren er valgt. Og så vil jeg bare sige, at der er en del københavnere, som ønsker at etablere mere vild natur, bl.a. derude, hvor hr. Ole Birk Olesen har foreslået det. Men idéen om at smide ådsler på Strøget tror jeg ikke man ville synes var særlig fornuftig, hverken i Aalborg eller i København.

Kl. 15:07

Første næstformand (Leif Lahn Jensen):

Ordføreren.

Kl. 15:07

Kim Edberg Andersen (NB):

Nej, for det er sjovt som man i den kultur, bykulturen, altså de befæstede arealer herinde, siger, at det ikke er så vigtigt. Det er vigtigt, at vi har natur. Men dybest set man har ødelagt den på nøjagtig samme måde, som landbruget og alt andet får besked om at de har ødelagt den.Men her synes man faktisk, at Strøget og betonstenene er vigtigere end et landbrug et eller andet sted. Enten snakker vi biodiversitet, og så kan alle folk have brug for at se ådselbiller, eller også snakker vi bare om, at vi godt kunne tænke os biodiversitet selektivt nogle steder, hvor det ikke generer nogen herinde i byen.

Kl. 15:08

Første næstformand (Leif Lahn Jensen):

Så er det fru Marianne Bigum.

Kl. 15:08

Marianne Bigum (SF):

Mange tak. Ordføreren sagde noget, som jeg var rigtig enig i, og det er, at befolkningen skal med. Jeg er helt enig i, at i den her debat, som er så polariseret, som den er, og hvor vi hører, at der er folk, der får ptsd og bliver hetzet – og det er ikke okay – har vi et ansvar, også som politikere, for at søge dialogen og for at blive klogere sammen.

Ordføreren sagde også, at han har et problem med, at vi laver en lempeligere dyrevelfærdslov. Der er det bare sådan, at det, vi har diskuteret, er en dispensation fra dyrevelfærdsloven, ikke at den bliver lempeligere. Og vi havde faktisk et rigtig fint samråd, som man kan gense, hvor vi jo netop fandt ud af, at i dag er dyrevelfærdslovens § 9 ikke særlig god i forhold til at sætte dyrene ud, for der skal du bare tilse dem jævnligt, mens det, som ministeriet og regeringen lægger op til, er meget mere konkrete planer for at sikre dyrevelfærden på områderne. Jeg mener ikke, at ordføreren var der, men jeg vil opfordre til at gense det, for jeg blev hvert fald rigtig meget klogere på det her, og jeg synes, det er vigtigt, at vi har en debat på et ordentligt vidensgrundlag.

Kl. 15:09

Første næstformand (Leif Lahn Jensen):

Ordføreren.

Kl. 15:09

Kim Edberg Andersen (NB):

Men jeg har også været hernede, hvor vi har diskuteret dispensation, og der spurgte jeg faktisk ind til, hvad det betyder, altså hvor tit man så skal tilse dem. Og der kunne jeg hverken fra den ene eller den anden minister få et svar på, hvor tit det var. Der skulle man sådan ud fra sin fornuft gøre det en gang imellem. Og det kan man tage som udgangspunkt for, hvorfor det er, man får gravet grøfterne. Altså, hvis naturnationalparkerne var så fantastisk en idé, hvorfor så ikke vente med at begynde at tage stilling til, om der er brug for dispensationer, til man har bevist, at det kører rigtig godt derude? Når man gør det på forkant, skaber man altså en bekymring hos nogle af os, som ikke altid tror på, at det, som staten gør, er lyksaliggørende i sig selv og gennemtænkt i sig selv. Man kunne i stedet for have ventet og så lavet det her efterfølgende. Det er set fra min stol lidt sådan, at man forventer, at der kan blive en problemstilling, og derfor sørger man for at få lempelsen inden, og det er det, jeg er bekymret for.

Men jeg er enig i, at vi som politikere skal søge dialogen. Og det kan sagtens være, at biodiversiteten bliver bedst på den her måde, men jeg kan godt være bekymret for, at nogle af de rødlistede arter, vi egentlig mangler, får vi ikke fanget ved at lave de her store områder, fordi de ligger rundtomkring.

Kl. 15:10

Første næstformand (Leif Lahn Jensen):

Den næste spørger er fru Camilla Fabricius. Værsgo.

Kl. 15:10

Camilla Fabricius (S):

Jeg er bare lidt optaget af det her med, at landmænd faktisk får muligheden for at bidrage. I nærheden af, hvor ordføreren for Alternativet og jeg er valgt, er naturforeninger og kommunen og landmænd faktisk gået sammen i forhold til at lave et meget, meget stort naturgenopretningsområde, som er blevet betydelig større, fordi landmændene og kommunen har bidraget sammen. Og Kasted Mose har stor betydning for aarhusianerne; det er lige uden for vores dør. Så jeg kan bare sige, også til ordføreren for Liberal Alliance: Glæd jer; det bliver kun bedre derfra. Vi har både brug for, at staten gør noget, og at vi herinde og kommunerne og landmændene sammen gør det. Det handler jo ikke om kun at gøre det her; det handler om at gøre det hele.

Så det er bare for at sige, at der synes jeg simpelt hen, at man rammer skævt.

Kl. 15:11

Første næstformand (Leif Lahn Jensen):

Ordføreren.

Kl. 15:11

Kim Edberg Andersen (NB):

Jamen så tror jeg, at spørgeren misforstår, hvad det er, jeg siger, for jeg siger faktisk, at der, hvor de er lykkedes med at inddrage borgerne og landmændene i det, vi kalder nationalparker, virker det jo, og der får de et medejerskab. Det udvikler sig ofte til ret store områder, som faktisk ville kunne gå for at være en naturnationalpark, men du har borgerne med. Det, jeg er bekymret for, er, når vi forsøger at presse det ned over nogen, for så får du en modstand, og så når vi altså ikke i mål med det.

I Tranum har vi også et stort område, og hvorfor ikke få landmændene til at være dem, der tager ansvaret og står for afgræsning? Så var vi fri for dispensationsregler. Hvorfor skal det være fritgående vilde dyr, hvis tamdyr vil kunne gøre det? Vi ved jo ud fra test, at de ville kunne gøre det samme. Og de kunne så blive hentet ind i samarbejde med biologer, der siger, hvornår de skal ud, og hvornår de skal ind. Jeg kan ikke forstå den der kæmpe modstand, i forhold til at det død og pine skal være dyr, der skal gå ude og være meget vilde hele tiden hele året. Jeg kan ikke se, at du ikke kan bruge tamdyr til den funktion og lade landmændene stå for det.

Kl. 15:12

Første næstformand (Leif Lahn Jensen):

Der kom en enkelt mere. Det er fra fru Zenia Stampe.

Kl. 15:12

Zenia Stampe (RV):

Det behøver ikke at være et spørgsmål. Så vil jeg bare anbefale ordføreren at prøve at kigge ind i den forskning, der faktisk er udført på området. For det gør faktisk en forskel, om det er tamdyr og kødkvæg, der går ude i sommersæsonen og så kommer ind igen, eller om det er vilde dyr, som lever ude og også vinterafgræsser og har en naturlig adfærd på et større område. Det forslag om små indhegnede områder med kødkvæg har intet at gøre med vild natur.

Kl. 15:13

Første næstformand (Leif Lahn Jensen):

Ordføreren.

Kl. 15:13

Kim Edberg Andersen (NB):

Det er godt, men min påstand er jo så bare, at så længe det største, man så siger, er 5.000 ha, har det jo ikke ret meget med vild natur at  gøre. Og så er vi tilbage til det med, at hvis vi skal gøre det her med de 10 pct., og vi vil have det her, så er vi, for at tilfredsstille mig og sige, at nu har vi vild natur med vilde dyr, ude i at lave det der egensammenhængende, som er på 430.000 ha – en kæmpe naturnationalpark. For ellers tror jeg, der bliver sådan en Serengeti, hvor vi kan have løver og geparder og vandrende dyr. Det er super, men så lad os sætte vandrende dyr ud og give dem plads til at vandre. Og ulven kan ikke nøjes med 5.000 ha, hvis du gerne vil have sådan en ind også.

Kl. 15:13

Første næstformand (Leif Lahn Jensen):

Spørgeren.

Kl. 15:13

Zenia Stampe (RV):

Men det er igen ikke korrekt. Altså, hvis man gerne vil have sådan et IUCN kategori II-mærke, kan mindre altså godt gøre det. Nogle af vores naturnationalparker er lige lovlig små. Men dem, der er omkring 1000 ha, kan altså godt opnå sådan en kategorisering, som jo bygger på videnskab. Så jeg vil bare anbefale ordføreren, som er en dygtig pædagog, noget. Hvis nu man kunne kombinere at læse ned i forskningen, hvad der rent faktisk er op og ned i biologien, og så gå ud og prøve at formidle det til danskerne, så kunne hr. Kim Edberg Andersen jo være med til at gøre det her til virkelighed og få danskerne til at forstå, hvorfor det er så vigtigt og livgivende for os.

Kl. 15:14

Første næstformand (Leif Lahn Jensen):

Ordføreren.

Kl. 15:14

Kim Edberg Andersen (NB):

Jeg ved ikke, hvorfor jeg lige pludselig skulle være en dygtig pædagog, men jeg takker for det, og det kan jo være en mulig karrierevej efter en folketingskarriere. Men virkeligheden er bare i min optik, at hvis nu vi snakker om dyr, og naturområdet, vi sætter dem i, er stort nok, så har vi ikke brug for hegnet. Hegnet sætter vi jo, fordi vi så er bange for, at der kommer en erstatning, hvis de går ind og ødelægger noget ved en landmand eller i en have osv. Så skal man bare slippe dyrene løs og så lade dem rende vildt og give den gas. Men så skal man jo også efterfølgende betale regningen på det, når den ødelægger tulipanerne i en nabohave.

Kl. 15:15

Første næstformand (Leif Lahn Jensen):

Så er der ikke flere bemærkninger til ordføreren, og vi siger tak til ordføreren. Så er det miljøministeren. Velkommen.

Kl. 15:15

Miljøministeren (Magnus Heunicke):

Jeg synes, vi på mange måder har haft en meget, meget interessant debat. Jeg har virkelig siddet og nydt diskussionen om natursyn og de forskelle, som også gør sig gældende, men jeg også hæftet mig ved, at langt, langt flertallet har haft, synes jeg, utrolig gode pointer om vores natursyn, om, hvordan vi ikke får løst vores natur- og biodiversitetskrise, hvis ikke også vi tager fat i at formidle og forandre og udfordre det natursyn, som vi har som mennesker i Danmark, men det kan den her debat jo været med til. Jeg synes også, at debatten har været god af en anden årsag, og det er, at jeg faktisk synes, at folk har lyttet til hinanden. Det er ikke altid, når vi har debat her i Folketingssalen, at man lytter til hinanden, men det synes jeg, man har gjort her, og jeg synes, det klæder Folketingssalen, når der bliver lyttet til hinanden.

Jeg har tre pointer, jeg lige har brug for at forsøge at hamre ind, hvis jeg kan, ellers kan man selvfølgelig spørge for at få uddybet. Det ene er den foreløbige indmelding til EU om øjebliksbilledet af, hvordan det så ser ud nu i Danmark til havs og til lands. Vi har orienteret Folketinget om det skriftligt, og det er en foreløbig indmelding af et øjebliksbillede, altså hvordan det ser ud nu. Indmeldingen var jo netop, at vi nu har 15 pct., der går under den betegnelse, EU betegner som beskyttet natur, og så er øjebliksbilledet faktisk, at indmeldingen om hav er på 26 pct., hvor vi også tillod 29 pct., for den tidligere regerings foreløbige havplan, der har været i høring, havde 29 pct. beskyttet areal. Så det var det, vi meldte ind der. Men jeg har også sagt, at det er et øjebliksbillede, og vi skal videre både til lands og til vands.

Så er der også blevet spurgt om, hvorfor man så ikke har meldt noget beskyttet ind. Vi har jo meldt ind om det med beskyttelsen til havs, men til lands er det simpelt hen sådan – jeg sagde det faktisk også, men der var kun ét spørgsmål-svar i indledningen, så det kan være svært at fange alting op – at Danmark ikke har nogen juridisk definition af den her nye strenge beskyttelse. Vi har forskellige andre beskyttelser både i Natura 2000-områder, der af fredninger, der er også § 3-arealer, og der er alle mulige, heder, moser og enge, der er alt muligt, men en definition, som er juridisk defineret, således som vi læser EU's krav, er ikke noget, vi lige kan slå op og sige, at så er det det her, vi kan melde ind. Det ville være urigtigt, og det synes jeg ville være forkert at gøre simpelt hen. Derfor er det klart, at det så er noget, der må følge. Jeg vil også gøre opmærksom på, at Kommissionen har meldt, at der i det her efterår, vi går ind i, altså efteråret 2023, vil komme en EU-dialog om definitionerne på beskyttede og formentlig også om strengt beskyttede områder, og Kommissionen har i hvert fald varslet, at dialogen forventes at vise store nationale forskelle og kan føre til justering i EU-vejledningen om beskyttede arealer.

Der er også andre muligheder for at medtage beskyttede landarealer, som vi fra dansk side ikke tidligere har anset som værende beskyttede. Det handler f.eks. om det glimrende, der støttes bredt i Folketinget, nemlig udtagning af lavbundsjorde store, og det gør man på grund af klimaet, og man gør det også på grund af andre ting. Det er også oftest godt at gøre det for vores biodiversitet, og hvis EU mener, at også det skal indrapporteres, vil vi selvfølgelig gøre det, men det er noget af det, der er dialog omkring. Jeg synes ikke, at kritikken af, at vi har meldt for lidt ind, eller at vi ikke vil mere, er en rimelig kritik. Vi har meldt det øjebliksbillede, vi har, ind, og så går dialogen i gang med EU om, hvad der mere er behov for, og om definitionerne er korrekte i Danmark og i andre lande.

Kl. 15:20

Så vil jeg også sige, at en anden ting, jeg hæftede mig ved, er, at der blev sagt, det er gået helt i stå med den her regering på klima- og miljøområdet. Altså, det er 2 dage siden, må jeg minde Folketinget om, 2 dage siden, at et bredt flertal enedes om et havvindsudbud af en kaliber, hvor jeg da så ordførere fra alle partier og alle grønne organisationer sige, at det her virkelig er markant stort. Herunder viste det også, at det, som debatten også har handlet om, nemlig de to store grønne kriser, klimakrisen og biodiversitetskrisen, ikke behøver at være hinandens modsætninger, måske kan løsningerne findes sammen, for et meget stort element i aftalen fra i forgårs, er jo, at der er en ny havnaturfond på en halv milliard kroner både til at få den viden, vi skal have for at vide, hvad vi skal gøre ved, at der er alt for lidt liv i vores have, men jo også for konkret at genoprette – det er helt konkret – de stenrev, som er forsvundet. Ja, der er mange, mange forskellige ting, man kan gøre for at sikre, at der altså kommer liv igen. Det er noget af det, som lige er sket for 2 dage siden, så derfor synes jeg ikke, det er rimeligt at sige det. Det er både på miljø- og klimafronten, der virkelig er taget nogle meget store skridt fremad. Vi er slet ikke tilfredse, men det er ikke rigtigt, at det er gået i stå.

Så har vi også haft en diskussion om noget, som en hel del af debatten har handlet om, nemlig naturnationalparkerne. Der vil jeg gerne sige, at det ikke er sådan, at vi i Miljøministeriet eller jeg som minister kan sige, at det vil være helt sikkert, at de vil kunne være omfattet af det, som EU vil definere som strengt beskyttet natur – det er faktisk ikke helt sikkert. Men den definition ventes som sagt i løbet af efteråret klarlagt, som meldingerne kommer fra landene, og det er afhængigt af, hvordan Europa-Kommissionen definerer det, og vi kan faktisk ikke helt vide det. Der er flere, der har sagt, vi så skulle have 100 flere osv., men vi kan faktisk ikke vide præcis, om den definition, som står i loven, er tilstrækkelig, eller om den rammer ved siden af.

Der har også været spurgt om tidsplanen, og jeg er glad for, at folk også lytter til de svar, der er kommet her. Det, jeg kan oplyse Folketinget om, det, jeg er blevet oplyst om og har fået at vide, er – og det er ikke mig, der har kontrol med tidsplanen i forhold til de to påklagede pakker, som er i Miljø- og Fødevareklagenævnet – er, at vi forventer, at der træffes afgørelse om begge to her i løbet af den her sommer. Og det vil sige, at når vi har en afgørelse, vil jeg hurtigt efter sommer indkalde partierne, jeg indkalder selvfølgelig regeringspartierne, men også de partier, der har stemt for, ikke kun til den oprindelige aftale, til også at drøfte, hvad vi så gør. Det kan jo være, at den afgørelse betyder noget, men det må vi så se, når den afgørelse er der. Jeg vil gå så langt som til at sige, at hvis det mod forventning ikke skulle være den afgørelse her i sommer, som vi er blevet stillet i udsigt, det kan jo være, at der ud fra vores kontrol er brug for noget mere eller noget andet, synes jeg, det måske alligevel ville være klogt at invitere partierne til at finde ud af, hvad vi så gør i den situation. Det siger jeg også, fordi jeg kan høre, at der er behov for at komme med en klar melding, således at jeg kan gøre, hvad jeg kan for at mane et eller andet om, at der skulle være trænering eller et ønske om det, i jorden. Det er der ikke, for vi har et ønske om, at det her skal blive til virkelighed, men selvfølgelig på en måde, hvor vi ikke render ind i nye klagesager, som giver nye forsinkelser, og det er så det, vi forsøger at gøre på den her måde. Det var det.

Kl. 15:23

Første næstformand (Leif Lahn Jensen):

Tak for det. Der er en række korte bemærkninger. Den første er til hr. Torsten Gejl.

Kl. 15:23

Torsten Gejl (ALT):

Tak. Jamen det er ikke alle, der er enige i, at de små initiativer, der er på klimaområdet, er fantastiske. Det er rigtigt, at den havvindsaftale, der er blevet lavet, er stor, men i Alternativet havde vi ikke engang lyst til at være med til doorsteppet, selv om vi er med i aftalen, fordi den er fuldstændig løst finansieret og ikke lever op til de bæredygtighedskrav, som man kunne forvente. Den er næsten lige så slem som den affaldsaftale, som klimaministeren har rigtig, rigtig store problemer med i øjeblikket, og som Theresa Scavenius også har gennemhullet fuldstændigt. Så der findes flere virkeligheder omkring det.

Hvordan kan det være, at ministeren ikke har indkaldt aftalepartierne til drøftelser, når det viser sig, at to påklagede naturnationalparker forhindrer udviklingen af de resterende 13? Vi har arbejdet meget tæt sammen om det her, og vi har før haft problemer, vi har før haft udfordringer, men hvorfor er det første, der sker, ikke, at vi bliver indkaldt og får at vide, at det er det her, der er sket, og at der er de her konsekvenser, og hvordan vi kommer videre med de andre? I stedet for skal vi bare sidde og vente på en afgørelse, som vi ikke ved hvad bliver, og hvilken indflydelse den har i forhold til det, vi kunne have gjort.

Kl. 15:24

Første næstformand (Leif Lahn Jensen):

Ministeren.

Kl. 15:25

Miljøministeren (Magnus Heunicke):

Jeg tror, vi har orienteret Folketinget igennem mange samråd og andet, og vi orienterer Folketinget løbende om processen her, men selve klagesagen er jo en, som er fuldstændig ude af mine hænder, og det skal den også være. Det er en uafhængig instans, som står for at behandle den. Jeg synes, det er fint, vi har klagemuligheder – det tror jeg vi går ind for alle sammen. Som jeg sagde i min indledning, er de 15 projekter hamrende gode, og vi vil godt op på flere. Vi vil godt have dem åbnet, hellere i morgen end i overmorgen. Udfordringen er jo bare, at når der er en klagesag, som har at gøre med processen, så kan man risikere, hvis man bare buldrer videre med den, der kommer lige derefter, at så vil den også blive indklaget, og man kan begå den samme fodfejl, hvis der begås en fodfejl eller en fejltolkning af de her nye ting. Så vil vi risikere nye forsinkelser, og det vil jeg prøve at undgå.

Kl. 15:26

Første næstformand (Leif Lahn Jensen):

Spørgeren.

Kl. 15:26

Torsten Gejl (ALT):

Tak for det. Jeg synes, det er mærkeligt, at vi snakker så meget om strengt beskyttet natur – det lyder, som om vi ikke ved, hvor meget vi har? Er det, fordi vi venter på nogle EU-definitioner? Der findes jo IUCN-kategorier; altså der findes jo internationale kategorier, som vi ved, at hvis vi lægger os efter dem, så er vi home free, og så kommer EU i hvert fald ikke og brokker sig. Så jeg savner virkelig, at regeringen sætter tempo på at kortlægge både vores beskyttede og vores strengt beskyttede natur, så vi får det overblik, vi skal bruge, for at bygge videre.

Kl. 15:26

Første næstformand (Leif Lahn Jensen):

Ministeren.

Kl. 15:26

Miljøministeren (Magnus Heunicke):

Jeg har også set meget frem til den dialog med EU. Nu er det desværre ikke så mange lande, der har meldt ind – heller ikke om det foreløbige øjebliksbillede – og det kunne være meget, meget hjælpsomt, hvis så mange lande som muligt melder ind, også for at vi kan se de definitioner, der bruges, og det arbejde, der bruges. Det kan jo være, at man kan blive inspireret af de lande, der gør det godt, men jo også af, hvordan de definitioner er. For en diskussion om definitioner rykker ikke noget; man skal ligesom blive enige om dem, før man kan gå videre.

Kl. 15:27

Første næstformand (Leif Lahn Jensen):

Så er det hr. Ole Birk Olesen.

Kl. 15:27

Ole Birk Olesen (LA):

Forespørgslen går jo ud på, hvad ministeren vil gøre for at sikre, at Danmark lever op til biodiversitetsaftalen fra COP15 i Montreal og EU's biodiversitetsstrategi for 2030 osv. osv. Det har vi så ikke rigtig fået svar på. Hvad vil ministeren gøre? Jeg kan ikke huske, at vi har fået et svar på dette spørgsmål, som er meningsfuldt.

Ét svar kunne være: Jeg, miljøministeren i Danmark, ejer 5 pct. af Danmarks areal. Det gør Naturstyrelsen, og jeg er Naturstyrelsens chef. Jeg vil bringe de 5 pct. af Danmarks areal i spil til at være strengt beskyttet – eventuelt, hvis han ikke er så ambitiøs, bare beskyttet natur. Det kunne være noget, ministeren kunne sige. Ministeren kan gøre det helt uden Folketingets medvirken. Det er den udøvende magts ejendom. Hvorfor siger ministeren ikke sådan noget?

Kl. 15:28

Første næstformand (Leif Lahn Jensen):

Ministeren.

Kl. 15:28

Miljøministeren (Magnus Heunicke):

Vi vil jo lave en implementeringsstrategi, og hr. Ole Birk Olesen ved også godt, at det ikke er noget, hvor man lige kan hive det op og sige, at nu har man det her mål. Det er jo klart, at vi er nødt til at lave et grundigt arbejde, og det gælder både til lands og til vands. Det gælder begge dele, og jeg synes, jeg har redegjort for, at vi er længere til vands, end vi er til lands. Vi er også ved at forhandle havplan og drøfter med mange partier i Folketinget, hvordan vi kan gøre det. Det er ikke en nem opgave, men jeg tror, at der måske er mulighed for, at vi faktisk kan lykkes med et meget, meget flot bidrag dér.

Vi vil også gerne nå langt videre til lands, men det er jo et meget, meget grundigt arbejde, der skal til, og derfor må jeg jo så desværre skuffe med, at det ikke er sådan, at når man har vedtaget sådan en plan, så siger man: Så har vi det her mål. For sådan et mål kan man ikke bruge til noget, medmindre man har det funderet i konkrete indsatser, hvordan det så skal ske. Det vil ske, i takt med at vi skal indmelde til den næste COP. Så det vil blive i løbet af det næste år, indmeldingen kommer.

Kl. 15:29

Første næstformand (Leif Lahn Jensen):

Spørgeren.

Kl. 15:29

Ole Birk Olesen (LA):

Så man kan sige, at man vil reducere Danmarks udledning af CO2 med 70 pct. uden at have en konkret målsætning og en implementeringsstrategi for, hvordan man vil gøre det. Men man kan ikke sige, selv om man som minister ejer 5 pct. af Danmarks areal i sin egenskab af ministerposten, at man har en målsætning om, at de 5 pct. af Danmarks areal skal bruges til primært naturformål, og så sige: Jeg vil finde ud af, hvordan det skal gøres hen over de næste år, men det er min målsætning, at de 5 pct. af Danmarks areal, som Naturstyrelsen råder over, skal være natur.

Kl. 15:29

Første næstformand (Leif Lahn Jensen):

Ministeren.

Kl. 15:29

Miljøministeren (Magnus Heunicke):

Jeg er meget tilhænger af, at det, vi gør, skal være funderet ordentligt og også meget gerne bredt politisk, for så holder det jo længst. Det skal også være funderet fagligt ordentligt. Vi arbejder med havplanen. Den har været i høring, og der er forhandlinger. Der har været forhandlinger før valget, og nu er der nye forhandlinger. Det arbejder vi med. På land vil vi også leve op til kravene ved at levere den plan for implementeringen, som ligger i kravene. Den har vi ikke endnu, det må jeg indrømme. Den har vi ikke endnu, men den skal også først være der om halvandet år.

Kl. 15:30

Første næstformand (Leif Lahn Jensen):

Fru Zenia Stampe.

Kl. 15:30

Zenia Stampe (RV):

Jeg kan forstå på ministerens svar i dag, men også på, hvad vi har hørt tidligere, at vi rent faktisk ikke ved, hvad regeringen vil gøre for at bidrage til at opfylde det her mål, fordi det er noget, der skal ligge i forhandlingen om en natur- og biodiversitetslov. Så vil jeg bare spørge helt koldt og nøgternt og ikke med nogen stor tale om natursyn osv: Hvornår kan vi regne med at blive indkaldt til forhandlinger om sådan noget? Og hvornår regner regeringen selv med at komme med et udspil?

Altså, med biodiversitet er det lidt på samme måde som på klimaområdet, eller meget ligesom på klimaområdet, hvor vi jo ved, at vi har ganske få år at gøre godt med, ikke bare globalt, men også herhjemme. For et par dage siden så jeg en ny fremskrivning for sjældne dagsommerfugle på Sjælland. 22 arter risikerer alle sammen at være væk i 2035-2040. Det vil sige, at der er en, der uddør om året. Det er jo derfor, vi presser på, og jeg tror sådan set, at ministeren har vældig gode hensigter og et herligt, godt natursyn. Sådan hører jeg det, og det gør mig glad. Men vi bliver også nødt til at presse på, fordi tid er en faktor, og vi er i kamp mod tiden her.

Kl. 15:31

Første næstformand (Leif Lahn Jensen):

Tak. Ministeren.

Kl. 15:31

Miljøministeren (Magnus Heunicke):

Det er vi, og det anerkender jeg fuldstændig vi er. Var det 17 år af de grønne organisationer, der før valget kom med idéen om et nyt lovkompleks om natur og biodiversitet – det er jo en ny idé i Danmark, og den er helt klart inspireret af klimaloven – der skal beskrive, hvordan vi når de her mål, og hvordan setuppet bliver. Min ambition er da, at bl.a. de 17, men også mange andre, skal medvirke i det, og det skal politikere selvfølgelig også medvirke til. Men vi må gøre det grundigt, og vi må gøre det på en måde, hvor vi sikrer os, at det, vi så får vedtaget med hinanden, er noget, som kan lade sig gøre, som vi kan følge op, og som er så ambitiøst, at det ikke er noget, vi så skal ændre i panik to år efter.

Kl. 15:32

Første næstformand (Leif Lahn Jensen):

Spørgeren.

Kl. 15:32

Zenia Stampe (RV):

Det gav bare ikke svar på, hvornår vi kan forvente at blive indkaldt. Efter sidste valg blev vi jo indkaldt præcis 100 dage efter valgets  afholdelse, for det havde Socialdemokratiet lovet sine vælgere og os andre, og så blev vi indkaldt til en større konference. Vi har snarest muligt brug for at se den tidsplan, og jo også, når vi samtidig kan konstatere, at det, vi selv satte i gang og virkelig fik sat turbo på, nemlig naturnationalparkerne, nu er sat på pause. Så derfor har jeg måske ikke samme spørgsmål til sidst, for jeg kan høre, at det er ministeren ikke klar til at svare på. Kan ministeren ikke med de gode hensigter og det gode natursyn selv bidrage til at skubbe lidt til det inden for regeringen og komme af sted?



Kl. 15:33

Første næstformand (Leif Lahn Jensen):

Ministeren.

Kl. 15:33

Miljøministeren (Magnus Heunicke):

Det er noteret. Så vil jeg sige, at som jeg ser processen – og jeg ved, der er politikere i rummet, og jeg har også noget erfaring her fra Christiansborg, og man vil gerne have en hurtig aftale – er vi også nødt til lige at give tid til, at eksperter også kommer ind og alle de organisationer, som nogle gange ikke er helt enige, men oftest er enige om det overordnede mål, og så lytte til dem og få lavet et setup, som sikrer, at det her er noget, som holder fremover.

Kl. 15:33

Første næstformand (Leif Lahn Jensen):

Så er det fru Mai Villadsen.

Kl. 15:33

Mai Villadsen (EL):

Tak. Jeg ser frem til, at vi bliver indkaldt angående naturnationalparkerne på den anden side af sommerferien. Det manglede også bare, for processen er jo desværre gået i stå. Så det synes jeg er noget positivt, man kan drage ud af den her debat.

Noget knap så positivt er jo, som flere har påpeget, at ministeren ikke rigtig svarer på det spørgsmål, der er stillet. Jeg kunne forstå det, hvis jeg havde stillet det i går, men det er jo et spørgsmål, som ministeren har haft lejlighed til at overveje, lige siden de her målsætninger blev sat i FN, siden regeringen blev dannet, og siden der blev indkaldt til den her forespørgsel. Så jeg mener sådan set, at man som minimum burde begynde at overveje, hvor målet skal ligge, og hvad tidsplanen skal være.

Det er fair nok, at man vil indkalde flere eksperter, men det vil altså være en stor hjælp for os utålmodige partier i Folketinget at få et overblik over, hvornår det her går i gang, og om vi kan forvente, at det også sker i det her år.

Kl. 15:34

Første næstformand (Leif Lahn Jensen):

Ministeren.

Kl. 15:35

Miljøministeren (Magnus Heunicke):

Altså, selve COP15 aftalen indebærer, at landene er forpligtet – og det er Danmark jo så også – til at udarbejde nationale implementeringsplaner, og de skal jo være færdige i efteråret 2024. Der er nok en grund til, at man har sagt, at det her er noget, som skal blive til noget, og derfor skal der gøres et grundigt stykke arbejde, og det er vi jo i fuld gang med.

Jeg synes, jeg har redegjort for Danmarks position, nemlig at det ikke er alle lande, der har så meget hav, som vi har, så det er enorme arealer, som også skal bruges til meget andet. Men der vil havplanen være et meget, meget væsentligt skridt at tage her, så der er vi allerede i fuld gang med de politiske forhandlinger. Vi er endnu ikke i gang med politiske forhandlinger, hvad angår landområderne, men det er vi, hvad angår havområderne, som er de største områder. Men det er klart, at vores indmelding selvfølgelig skal komme i tide til, at vi overholder de frister, der er.

Kl. 15:36

Første næstformand (Leif Lahn Jensen):

Spørgeren.

Kl. 15:36

Mai Villadsen (EL):

Ja, det er jo i spørgsmålet om havet, at det bliver en lille smule paradoksalt, for regeringen har gerne villet sætte sig en målsætning der, men har ikke gjort noget med hensyn til landområdet. Det er jo derfor, det kan undre os, når man drager en parallel til klimaloven, hvor vi jo i fællesskab turde sætte et mål, som så svært ud at nå. Faktisk påstod i hvert fald Socialdemokratiet i sin tid, at det kunne man ikke, men så måtte vi ligesom bane vejen for det.

Derfor vil jeg bare slutte af med at opfordre ministeren til at anlægge lidt den samme strategi. Vi har en natur, der er i krise, så lad os sætte nogle ambitiøse mål og så få en plan for, hvordan vi kan nå det.

Kl. 15:36

Første næstformand (Leif Lahn Jensen):

Ministeren.

Kl. 15:36

Miljøministeren (Magnus Heunicke):

Det er jeg jo enig i. Det er jo det, der er formålet. En ting er, at vi skal hjælpe med bl.a. økonomisk bistand til andre lande – det gør vi jo – men det holder jo ikke, hvis ikke vi er klar til at gøre noget herhjemme. Vi skylder selvfølgelig kloden, men også den danske befolkning at få noget bedre natur. Det er derfor, jeg er glad for den debat om natursyn, som jeg synes er tiltrængt og god.

Kl. 15:37

Første næstformand (Leif Lahn Jensen):

Så er det fru Marianne Bigum.

Kl. 15:37

Marianne Bigum (SF):

Mange tak. Jeg forstår godt, når ministeren siger, at man ikke lige kan hive en implementeringsplan op af hatten. Men som sagt har der været indkaldt til det her et godt stykke tid. Jeg har personligt stillet spørgsmål til det, siden vi kom ind. Vi forpligtede os i COP15 til øjeblikkeligt at igangsætte arbejdet. Altså, jeg er ny i Folketinget, men jeg har trods alt erfaring inden for projektledelse, og jeg havde sådan set forventet, at ministeren kunne sige, hvad vi er startet på, hvor vi er, hvad vi er i gang med, og hvad det er, der mangler, og kunne redegøre for det arbejde, der har været, siden vi øjeblikkeligt skulle gå i gang, efter vi tiltrådte den her aftale.

Det, jeg kan konstatere at der i hvert fald er blevet brugt tid på, er, at man har været nede og bruge kræfter på at underminere EU's naturgenopretningsforordning, så den bliver mindre ambitiøs, og man har stoppet den her lovgennemgang, som jo netop også ville give et vidensgrundlag i forhold til at kunne se, hvor det er, vores lovgivning ikke hænger sammen.

Så kan ministeren redegøre for sit arbejde med den her dagsorden og svare på spørgsmålene?

Kl. 15:38

Første næstformand (Leif Lahn Jensen):

Ministeren.

Kl. 15:38

Miljøministeren (Magnus Heunicke):

Ja, det kan jeg, og det, der har været et af omdrejningspunkterne i debatten her, er jo, at vi har sendt et øjebliksbillede af det midlertidige, altså hvad vi har i dag af beskyttet natur til lands ud fra de definitioner, som er gængse i Danmark. EU arbejder med flere definitioner. Dem er vi ikke færdige med at drøfte med EU, med hensyn til hvordan vi skal tolke dem i forhold til Danmark. Hvordan kan vi definere, hvad der er »strengt beskyttet«? Jeg synes personligt, at det ville være mærkeligt, hvis vores kommende naturnationalparker – og der er et meget stort flertal, der virkelig er glade for dem, og det er jeg jo også selv – ikke kunne defineres som strengt beskyttet. Men det er jo også noget, fagfolk må overveje, og det må vi jo have en dialog med EU om. Så de definitioner er vi jo også i fuld gang med at drøfte med EU. Det samme gælder alt, hvad der sker på havplan, som har været i høring, og som der er politiske forhandlinger om, og hvor der også er midler til at lave havgenopretning. Det er også noget, som viser, at der er tryk på den her dagsorden.

Kl. 15:39

Første næstformand (Leif Lahn Jensen):

Spørgeren.

Kl. 15:39

Marianne Bigum (SF):

Tak for det. Okay, jeg anerkender så, at en af de ting, man har villet gøre, er, at man har villet kigge på nogle definitioner. Men det i sig selv synes jeg ikke er nok, altså, man burde jo gøre mange flere ting end det. Hvorfor har man stoppet det her loveftersyn? Jeg synes egentlig, jeg vil bemærke det, der er lagt op til i det her forslag til vedtagelse, der er delt rundt – og det kan regeringen jo beslutte med sig selv: Folketinget anerkender, at regeringen arbejder for at sikre biodiversiteten i Danmark, i EU, og globalt. Altså, nu har man jo en flertalsregering, men jeg synes, det er en lille smule uartigt.

Kl. 15:40

Første næstformand (Leif Lahn Jensen):

Ministeren.

Kl. 15:40

Miljøministeren (Magnus Heunicke):

Vi har fået en opgave. Vi har en opgave, men vi har også fået en opgave af FN og af EU. Vi har selv arbejdet med der og er selv med i begge fora og har arbejdet med så ambitiøst som muligt. Det handler om at sikre meget mere beskyttet og også mere strengt beskyttet natur i Danmark til lands og til vands. Vi er i fuld gang med begge dele. Konkret er en havplan forhåbentlig lige om hjørnet med deltagelse af partier, der har lyst til at være med til at tage det ansvar, og der vil vi kunne tage et meget, meget stort skridt. Det er et kæmpestort arbejde at få det fagligt funderet, og vi har sat penge af til også at kunne genoprette naturen. Det samme skal også ske på land.

Kl. 15:40

Første næstformand (Leif Lahn Jensen):

Så siger vi tak til ministeren. Der er ikke yderligere bemærkninger.

Da der ikke er flere, der har bedt om ordet, er forhandlingen sluttet.

Afstemning om de fremsatte forslag til vedtagelse vil som nævnt først finde sted fredag den 2. juni 2023.

Det næste punkt på dagsordenen er:

37) Forespørgsel nr. F 17:

Forespørgsel til beskæftigelsesministeren:

Hvilke initiativer påtænker regeringen at tage for at gøre det danske arbejdsmarked bedre for seniorerne og bekæmpe aldersdiskrimination?

Af Morten Messerschmidt (DF), Alex Ahrendtsen (DF), Mikkel Bjørn (DF), Pia Kjærsgaard (DF), Peter Kofod (DF), Mette Thiesen (DF) og Nick Zimmermann (DF).

(Anmeldelse 03.05.2023. Fremme 09.05.2023).

Kl. 15:41

Første næstformand (Leif Lahn Jensen):

Jeg gør opmærksom på, at afstemning om eventuelle forslag til vedtagelse udsættes til fredag den 2. juni 2023.

Vi skal nu i gang med endnu en forespørgselsdebat, og det indebærer, at ordførerne skal logge sig af ved deres normale pladser og derefter rykke frem på de forreste pladser og logge sig ind der. Vi holder derfor en kort pause, indtil det er sket.

Mødet er udsat. (Kl. 15:41).

Kl. 15:42

Første næstformand (Leif Lahn Jensen):

Så ser det ud til, at vi er ved at være klar. Vi giver ordet til ordføreren for forespørgerne. Det er hr. Morten Messerschmidt fra Dansk Folkeparti, der har en begrundelse.

Kl. 15:43

Begrundelse

(Ordfører for forespørgerne)

Morten Messerschmidt (DF):

Tak, formand. Danmark er jo på mange måder et dejligt land at leve i. Det tror jeg de fleste af os er enige om. Men der er, især på arbejdsmarkedet, for en bestemt gruppe nogle vanskeligheder, og hvis vi kunne komme de vanskeligheder til livs, ville Danmark blive et endnu dejligere land at leve i – ikke kun for den bestemte gruppe, men for os alle sammen.

Den bestemte gruppe, jeg taler om, er selvfølgelig seniorerne, altså folk, der er lige omkring de 60 år, nærmer sig pensionsalderen, men i virkeligheden har nogle af de mest produktive og givtige år tilbage på arbejdsmarkedet. Der er kulturelle udfordringer, f.eks. at arbejdsgivere foretrækker folk, der er yngre, alene på grund af deres alder, men der er også nogle strukturer, som gør, at seniorerne simpelt hen løber panden mod en mur. Er man f.eks. i fleksjob, ja så bliver man frataget den mulighed, når man når sin pensionsalder. Arbejder man efter pensionsalderen, ja så mister man adgang til dagpenge. Der er en række strukturer, som gør, at seniorernes potentiale generelt – hele den reserve, den ressource, som seniorerne udgør – på ingen måde bliver forløst.

Hvis Danmark var lige så god til at holde seniorerne på arbejdsmarkedet, som man er i Norge, havde vi 66.000 flere i beskæftigelse. Norge er jo ikke et land fjernt fra Danmark. Altså, indtil for 200 år siden var vi i personalunion. Kan vi ikke godt gøre det lige så godt som nordmændene? Det burde vi. Kan vi ikke godt anerkende den ressource, som seniorerne er?

Derfor fremlagde vi i Dansk Folkeparti for en måneds tid siden et forslag, som handler om at nedbryde de her barrierer, at komme aldersdiskriminationen til livs og netop at få gjort brug af den ressource, som seniorer er. Det er selvfølgelig for at prioritere vores egne, altså at sætte danskerne først. Det er det, vi gerne vil. Men det er jo i den forbindelse netop også for at komme med et bud på, hvordan man løser den udfordring, vi som samfund har, i forhold til manglende arbejdskraft.

Det er, som om der blandt de fleste andre partier har bredt sig sådan en fælles forståelse om, at det skal man bare løse ved at sænke beløbsgrænsen, så man kan få nogle udlændinge ind. Der er vi altså af den opfattelse, at vi har nogle reserver og nogle ressourcer i seniorerne, og at vi har nogle muligheder i seniorerne, som er noget mere attraktive. Det er derfor, at vi i dag har bedt om den her forespørgselsdebat. Det er selvfølgelig først og fremmest for at få regeringens, men forhåbentlig også andre partiers bud på, hvordan vi kommer aldersdiskrimineringen til livs, og hvordan vi får brugt de ressourcer, vi har. Tak, formand.

Kl. 15:46

Første næstformand (Leif Lahn Jensen):

Tak til ordføreren for forespørgerne. Og så er det beskæftigelsesministeren for en besvarelse.

Kl. 15:46

Besvarelse

Beskæftigelsesministeren (Ane Halsboe-Jørgensen):

Mange tak, formand. Og også tak til Dansk Folkeparti for at indkalde til en forespørgselsdebat om det her vigtige emne. Hele spørgsmålet om, hvordan vi skaber det bedst mulige arbejdsmarked for seniorer, er vigtigt, og det er vi også i regeringen rigtig optaget af.

Generelt står vi på ryggen af 30 år, hvor de her tal er gået i den rigtige retning. Beskæftigelsen blandt danske seniorer har været stigende, og det er rigtig godt. Men der er bare stadig væk udfordringer, selv om udgangspunktet er godt og vi igennem 30 år har set, at flere og flere af de seniorer, der kan og vil, faktisk også får mulighed for at fortsætte på arbejdsmarkedet. Udfordringen består bl.a. i det, forespørgerne rejser, med, at vi kan se, at vi stadig ligger under vores nordiske naboer. Vi kan se fra undersøgelser, og når vi dykker ned i tallene, og når jeg som beskæftigelsesminister dykker ned i ledighedstallene, at seniorer risikerer, hvis de først mister deres arbejde, at de så har sværere ved at få fodfæste på arbejdsmarkedet igen. Samtidig ved vi, at der er seniorer, der oplever – det hører vi både herhjemme, men også fra resten af verden – at deres alder af årsagen til, at de bliver frasorteret.

Alt det her er jo sådan, til trods for at de fleste danskere lever længere og mange har flere raske leveår at give af, og til trods for at seniorerne, sådan som ordføreren for forespørgerne rigtigt nok siger, har masser af ressourcer at byde ind med på vores arbejdsmarked. Men rigtig mange af dem vil jo også rigtig gerne. Og derfor er vi også nødt til at have den her diskussion, og derfor er vi også nødt til at tage det her seriøst.

Det er vigtigt for mig at slå fast, at uanset hvem man er, og uanset hvad ens alder i øvrigt er, skal man have mulighed for at være en del af det danske arbejdsmarked. Det er blevet sagt flere gange, at vores erfarne medarbejdere og seniorer har vigtige erfaringer og kompetencer med fra et levet liv og fra en lang erfaring på arbejdsmarkedet. Og de fleste af os kender det jo heldigvis godt fra de arbejdspladser, vi har været på, altså at der er den der kollega, som har været der i ekstra mange år, og som man altid lige kan spørge, hvordan det nu lige er, hvordan det fungerer, og hvordan man plejer at gøre, og hjælpe med den udfordring, man står med. Det er heldigvis også noget, som der er rigtig mange arbejdsgivere der er opmærksom på er til gavn i hverdagen, og det er også noget, der bidrager til, at vi tilsammen har et mangfoldigt og stærkt arbejdsmarked.

Da vi i de tre regeringspartier trådte ind i det nuværende arbejdsfællesskab, som vi sammen udgør, var det ud fra et fælles ønske om at gribe de mere komplekse udfordringer, der præger vores samfund. En af dem er, at vi helt grundlæggende mangler kompetente hænder på vores arbejdsmarked. Både private og offentlige arbejdspladser har svært ved at rekruttere. Og det bunder bl.a. i, at vi heldigvis bliver flere børn og flere ældre, og at vi lever længere, men det betyder også, at os, der ligesom har en alder, hvor vi går på arbejde, udgør en mindre del. Gør vi ikke noget ved det, vil det bare stille og roligt begrænse vores muligheder for at udvikle os som samfund, og jeg er ikke i tvivl om, at en central del af løsningen på det er lige præcis at få åbnet vores arbejdsmarked markant mere for seniorer. Vi har brug for lige præcis det her greb, jo ikke mindst fordi vi generelt er i en tid med mangel på arbejdskraft.

Det har vi heldigvis også i Folketinget haft fokus på igennem en længere periode, og det har ført til en række, synes jeg, rigtig, rigtig gode og fornuftige tiltag. Vi har i fællesskab øget de økonomiske incitamenter, og det er kun godt. Vi har skabt en seniorpræmie som en økonomisk gevinst til dem, der arbejder første og andet år efter folkepensionsalderen. Vi har givet mulighed for at arbejde og udskyde udbetalingen af folkepensionen ved opsat pension. Vi har afskaffet den såkaldte ægtefællemodregning, så man som folke-, senior- og førtidspensionist ikke bliver straffet, hvis ens ægtefælle eller samlever arbejder. Og så sent som i dag sad vi nede på vores pladser og trykkede på den grønne knap og vedtog at afskaffe modregningen for det, man selv tjener ved siden af folkepensionens grundbeløb og pensionstillæg. Det er bare noget af det, vi i fællesskab har gjort for lige præcis at komme tættere på målet her, altså at der er flere seniorer, der får lyst til at fortsætte med at arbejde. Men det er ikke nok, og derfor skal vi også have debatten i dag, og derfor skal vi også blive i arbejdstøjet.

Kl. 15:51

Mange af de udfordringer, der er på spil her, og som vi så står tilbage med – ud over at der var nogle økonomiske barrierer – handler om kultur og rammerne på den enkelte arbejdsplads, og det er bare en svær størrelse at have med at gøre i Folketingssalen. For hvordan skaber man herfra en kulturændring? Hvordan ændrer vi i fællesskab synet på seniorer på vores arbejdsmarked? Og hvordan skaber vi i det hele taget et arbejdsmarked, hvor seniorer oplever at blive set som vigtige kolleger og som den ressource, de er? Derfor er jeg også glad for, at en række af ordførerne, der er til stede i dag, med finansloven var med til med et bredt flertal at oprette et videncenter med fokus på fastholdelse af seniorer, så vi faktisk kan blive klogere på, hvad det er, der gør en forskel.

Jeg er også fuldstændig overbevist om – og det er jeg sikker på bliver delt bredt i dag – at hvis den her kulturændring skal blive reel, kan det ikke hjælpe noget, at vi i Folketinget tror, at vi skal løse problemerne selv. Vi har brug for at alliere os med arbejdsmarkedets parter. Vi skal have en fælles dialog om de gode løsninger, der ikke altid er ligetil. Derfor har vi jo også annonceret, at vi i meget høj grad ønsker at etablere en permanent trepartsinstitution. Det er en institution, som har vist sit værd igennem årtier ved sin gennemslagskraft; den har vist, hvordan vi ofte i fællesskab finder de bedste svar på de store udfordringer.

Jeg mener, der er en stor kraft i, at regeringen, arbejdsgivere og arbejdstagere byder ind med forskellig viden og forskellige redskaber. Men det giver også noget ejerskab til de løsninger, der så ligger, som en lov ikke kan gøre alene, og derfor mener jeg, det er et rigtig vigtigt greb. Og jeg mener, at lige præcis det her emne også vil være oplagt i den sammenhæng. Er det attraktivt nok at blive ved med at arbejde, selv når man kommer op i årene? Er det fleksibelt nok? Hvordan gør vi det nemmere? En af de statistikker, der bekymrer mig mest, er den, der viser, at hvis man mister arbejdet, har man meget svært ved at få et nyt, hvis man først er kommet op i årene. Så hvordan gør vi det nemmere?

Vi står med en kompleks, men også ret givende udfordring, synes jeg, for der er jo et kæmpe potentiale, hvis vi faktisk gør noget her, i forhold til det der med, at seniorer skal have lyst til og mulighed for at blive, hvis de kan. De barrierer, der er, skal seniorerne opleve bliver fjernet. Mange af dem er jo skabt mellem os som mennesker, og det er nogle gange det sværeste at gøre noget ved. Jeg står ikke her og bilder mig ind, at jeg har alle svarene; det gør regeringen heller ikke. Men vi er i en tid, der kræver, at selv hvis ting ser svære ud, skal vi turde tage hånd om det. Vi skal turde tage debatten, selv om vi ikke har alle svarene. Det gør vi i dag. Men det kræver også, at vi både i Folketinget, på arbejdspladserne og i samfundet i det hele taget har mod til at tænke nyt og finde løsningerne.

Derfor ser jeg også rigtig meget frem til, at vi i dag bidrager til den kæmpe øvelse, det er at få lagt arm med den her udfordring. Jeg glæder mig til at høre ordførernes tanker omkring løsninger, og jeg glæder mig til at gå i dybden med debatten. Så tak for den.

Kl. 15:54

Første næstformand (Leif Lahn Jensen):

Tak til ministeren. Der er nu adgang til én kort bemærkning for ordførerne. Den første er fru Kirsten Normann Andersen. Værsgo.

Kl. 15:54

Kirsten Normann Andersen (SF):

Tak for det. Og tak for talen. Jeg er sådan set enig med ministeren i, at vi som Folketing allerede har taget rigtig mange gode initiativer for at gøre det attraktivt for seniorer at forblive på arbejdsmarkedet, og vi har måske også selv forsømt lidt at have lige præcis det fokus på seniorer. Vi har oftere talt om de svækkede ældre, og hvordan vi kan hjælpe dem væk fra arbejdsmarkedet, når de ikke kan holde til at arbejde mere. Men vi har bare stadig væk den udfordring, at omkring 50 pct. af seniorerne faktisk føler sig diskrimineret på arbejdsmarkedet, føler sig presset ud af job og har svært ved at få ansættelse igen, hvis først de er ude af job. Og det stiller jo krav til arbejdsgiverne, for det er jo arbejdsgiverne, der kan være med til at løse det her. Hvad kan vi som Folketing, og hvad kan regeringen tage af initiativer, for at det skal være mere attraktivt for arbejdsgiverne også at vælge seniorerne og også erfaringen, som seniorerne jo også repræsenterer, til?

Kl. 15:55

Første næstformand (Leif Lahn Jensen):

Ministeren.

Kl. 15:55

Beskæftigelsesministeren (Ane Halsboe-Jørgensen):

Jeg tror egentlig, det er ret centralt i den her diskussion og i den politiske debat at have for øje, at vores seniorer er en fuldstændig forskelligartet gruppe. Nogle har meget, meget svært ved at kæmpe sig vej til pensionsalderen, på grund af at de har haft et hårdt arbejdsliv, og andre er i fuld vigør og vil i virkeligheden bare gerne blive ved. Og vi skal have blik for begge dele.

Det er rigtigt, at meget af det, vi har gjort, har handlet om økonomisk incitament for den enkelte. I det hele taget skaber det jo visse problemer på vores arbejdspladser landet over, at man ikke kan få de medarbejdere, man har brug for, men det gør også, at vi kan se, at der er en eller anden ny åbenhed over for faktisk at tage nogle grupper ind, som man ellers måske har fravalgt alene på grund af en dåbsattest. De her statistikker taler bare deres ret tydelige sprog. Men jeg tror bare, at vi er nødt til at få arbejdsgiverne med ind i den her diskussion, for noget af det foregår også helt systematisk, uden at der reflekteres over det menneske, men faktisk har foran sig.

Kl. 15:56

Første næstformand (Leif Lahn Jensen):

Så er det hr. Morten Messerschmidt.

Kl. 15:56

Morten Messerschmidt (DF):

Den arbejdsgiver, som vi måske nemmest kan overbevise, kunne jo være det offentlige, altså at man kunne få den offentlige sektor til at gå foran. Et konkret forslag kunne være, at når man har en skattet medarbejder, som måske er 2 år fra sin pensionsalder, så blev det en helt fast rutine, at den, der nu er chef eller afdelingsleder, eller hvad det er, har en samtale med medarbejderen om, hvad man kan gøre, for at den pågældende bliver lidt længere, i stedet for at forventningen er, at nu skal man også have medarbejderens afskedsreception på plads, og at man spørger til, hvad medarbejderen skal bruge sit otium til; altså at samtalen drejer sig om, at medarbejderen simpelt hen er så skattet, og at man forsøger at overbevise vedkommende om at blive ved at foreslå nedsat arbejdstid og andre privilegier eller noget. Kunne det offentlige gå foran med netop at få skabt sådan en kultur og praksis, så det var de samtaler, man havde?

Kl. 15:57

Første næstformand (Leif Lahn Jensen):

Ministeren.

Kl. 15:57

Beskæftigelsesministeren (Ane Halsboe-Jørgensen):

Jeg synes, der er rigtig mange kloge betragtninger i at vende perspektivet om og også tage noget initiativ i forhold til at sige: Vi ser dig, og vi vil gerne beholde dig. I stedet for går man pr. automatik ud fra alderen og siger: Nå, nu er det din tid. For sådan behøver det jo ikke at være. Der er masser af mennesker, der sagtens kan arbejde efter folkepensionsalderen – vi er heldigvis forskellige.

Jeg synes, at det der ville være sublim ledelse. Det håber jeg man gør rigtig mange steder, men jeg tror, man kan blive endnu bedre til det. Men jeg har også en tilbageholdenhed med at tro, at vi politisk kan insistere på det, uden at det er forankret, og uden at der er et ejerskab. For det er jo den enkelte chef, der er nødt til at se værdien i det der, og derfor er det også en debat, vi er nødt til at folde ud. Ejerskabet skal være andre steder end her, og det tror jeg faktisk er en ret central del, altså at det ikke bare bliver noget på et stykke papir, men faktisk kommer til at ske.

Kl. 15:58

Formanden (Søren Gade):

Tak for det, og den næste, der har bedt om ordet, er fru Helle Bonnesen, Det Konservative Folkeparti. Værsgo.

Kl. 15:58

Helle Bonnesen (KF):

Tak. Nogle gange taler vi, som om det er sådan, at hvis bare vi kunne gøre noget, som andre gør, så ville alt være godt. Hvis bare jobcentrene kunne være ligesom de var i Hjørring Kommune, ville alt i Danmark se godt ud. Men det kan være meget, meget svært at overføre noget fra et sted til et andet, hvor man har helt forskellige spilleregler og helt forskellige udfordringer osv. Vi taler også om det her med Sverige og Norge, og vi har måske især Sverige i tankerne i forhold til, at hvis bare vi havde lige så mange seniorer i arbejde, som de har i Sverige, så ville vi have så og så mange medarbejdere.

Nu har vi to meget forskellige arbejdsmarkedsmodeller i de to lande, og jeg vil umiddelbart tro, at ministeren ikke er interesseret i at skille sig af med flexicuritymodellen i Danmark, hvor man i Sverige har nogle helt andre spilleregler. På trods af det, er der så nogle ting i Sverige, som ministeren mener de gør bedre, gør anderledes, og som vi kan lære af, vel vidende at en stor del af årsagen til, at der er den høje beskæftigelse for seniorer, er, at det simpelt hen er sværere at skille sig af med dem, hvis man ønsker det?

Kl. 15:59

Formanden (Søren Gade):

Ministeren.

Kl. 15:59

Beskæftigelsesministeren (Ane Halsboe-Jørgensen):

Det er en fuldstændig relevant betragtning at se vores arbejdsmarkedsmodel som en helhed, for der er jo også noget af det her, der hænger sammen med, at det er nemt at hyre og fyre. Det er noget af det, der gør, at vi f.eks. har en meget, meget lav ungdomsarbejdsløshed, altså at vi har det fleksible arbejdsmarked. Det ønsker jeg ikke at pille ved. Så det her handler om, hvordan vi på en eller anden måde kan få de her ressourcer bedre i spil ved, at man ser værdien af dem, og at man ikke skaber et mere stift system.

Men når det så er sagt, er jeg da helt sikker på, at vi kan lære noget af landene omkring os. Derfor er jeg også glad for det videnscenter, for noget af det, det får til opgave, er netop også at samle viden, vi allerede har, og sige: Okay, hvad er det, vi har af gode erfaringer, og hvordan kan vi lære af det, med respekt for den model, vi har, som også har alle mulige andre fordele i sig? Og jo også med respekt for, at vores udvikling heldigvis i 30 år har været, at det går den rigtige vej med meget lav strukturel ledighed og i det hele taget et arbejdsmarked, der fungerer godt på beskæftigelsen lige nu.

Kl. 16:00

Formanden (Søren Gade):

Tak, og der er ikke flere korte bemærkninger til ministeren for nærværende, så vi siger tak til ministeren i første omgang.

Vi går nu over til forhandlingen og de almindelige regler for korte bemærkninger, og den første, jeg byder velkommen til, er ordføreren for forespørgerne, hr. Morten Messerschmidt, Dansk Folkeparti.

Kl. 16:01

Forhandling

(Ordfører for forespørgerne)

Morten Messerschmidt (DF):

Tak, formand. Arbejdsmarkedspolitik har i rigtig mange år været en varm kartoffel sådan i politisk forstand. Og der er jo mange farezoner, man skal vare sig for. Hvad hører til under arbejdsmarkedets parter, og hvad kan vi overhovedet på Christiansborg? I mit parti nærer vi den dybeste respekt for det, og derfor synes jeg også, det er en god idé med den trepartsinstitution, som nu er permanentgjort. Vi kunne måske i virkeligheden godt tænke os, at det blev en firpartsinstitution, for med al respekt for arbejdsmarkedets parter har Ældre Sagen altså flere medlemmer end den største arbejdstagerorganisation i Danmark. Og når vi nu netop taler om seniorerne, tror jeg faktisk, Ældre Sagen har noget at byde på. Men det er jo bare en idé. Jeg skal ikke på den måde komme og spolere regeringens initiativer, men dog alligevel måske inspirere til, hvad man kunne gøre.

For jeg kan ikke forestille mig, at der er nogen, der sidder og tænker, at det er godt med aldersdiskriminering og at vi skal holde seniorerne væk fra arbejdsmarkedet. Derfor håber jeg, at den her debat kan blive en konstruktiv og frugtbar udveksling af idéer, som i løbet af den her folketingsperiode så rent faktisk kan blive til virkelighed. Og det, at vi fik løftet idéen om et videnscenter ind i finanslovsforhandlingerne, som der øjeblikkeligt blev taget godt imod af alle andre omkring bordet, og at det nu bliver virkelighed, er jo et meget godt billede på, hvad vi rent faktisk kan i en konstruktiv ånd, og der er virkelig meget at gøre.

60 pct. af dem, der i Danmark lader sig pensionere, fortryder, at de helt har forladt arbejdsmarkedet. Så kan det jo godt være, at man ikke føler, man længere kan følge med i det ræs, som det er at have 37 timer eller 40 eller 50, eller hvad man nu har haft, men at vi måske derfor skal lade os inspirere af nogle af de overenskomster, der gælder allerede i dag, bl.a. i finanssektoren, hvor det er sådan, at når man nærmer sig pensionsalderen, får man krav på eller ret til at gå på en 4-dagesarbejdsuge.

Vores konkrete forslag er, at vi skal finde en model via arbejdsmarkedets parter, hvor det er præcis den rettighed, man som arbejdstager får 5 år før pensionsalderen. Har man lyst til bare at drøne derudad med 80 timer om ugen, skal man have lov til det, men man skal have ret til lige at tage en dag ud, og til 2 år før at have en 3-dagesarbejdsuge. For på den måde tror vi, at vi gør det mere attraktivt for mange seniorer at blive på arbejdsmarkedet. Det er både godt for seniorerne, at man i frokostpausen har nogen at diskutere med, hvor store idioter vi er inde på Christiansborg, og det er godt for økonomien, og man har hele det sociale netværk osv. Det er grundlæggende godt for mennesker at være i beskæftigelse.

Men det, vi så også er nødt til at diskutere, er selvfølgelig, hvad vi kan stille i stedet for. Altså, hvad er det for nogle rammer, der er derude i dag, og som udgør en aktiv barriere, som gør, at folk ikke længere i den alder er i beskæftigelse? Nu nævnte jeg tidligere det her med, at man har begrænset adgang til sit fleksjob og ret til dagpenge osv. Ministeren er inde på de forhold, der gælder i forhold til seniorpræmie, som jo er rigtig, rigtig fornuftigt, men kunne vi måske gøre yderligere ting og skabe yderligere incitamenter?

Eksempelvis er der nogle af de private pensionsordninger, vi har i dag, hvor det er sådan, at når man først har aktiveret udbetalingerne, så kan man ikke stoppe det igen. Det vil sige, at blandt de 60 pct., som fortryder at være gået på pension, er der simpelt hen nogle, som rent økonomisk ikke har mulighed for så at sige: Jeg har faktisk mulighed for at vende tilbage til 20 timer, eller hvad det nu måtte være. Og det duer jo ikke. Det duer jo grundlæggende ikke, hverken menneskeligt eller økonomisk, at systemet er indrettet på, at folk bare skal lade sig pensionere og så i øvrigt blive der resten af livet, hvis de har lyst til at blive ved med at arbejde. For det er både menneskeligt og samfundsøkonomisk godt, at folk bliver på arbejdsmarkedet.

Derfor er jeg glad for den her debat, og det er noget, som vi i Dansk Folkeparti i hvert fald kommer til at have meget fokus på, også i lyset af de ambitioner, som regeringen har om at ville fjerne seniorpensionen, som vi helt grundlæggende synes er forkert at fjerne, med mindre vi overflødiggør den. For vi kunne jo også have det som mål, at vi ikke har brug for seniorpensionen, fordi folk ikke bliver nedslidte. Vi kunne jo lave et arbejdsmarked, hvor man har mulighed for at gå ned på deltid osv. og derfor ikke bliver nedslidt, så man ender med som 64-årig kun at kunne arbejde 15 timer og derfor kan komme på passiv forsørgelse.

Det synes vi er den rigtige vej at gå, så når vi er kommet med det her udspil, er det faktisk et forsøg på at være konstruktive i forhold til de planer, som regeringen har fremlagt i forhold til arbejdsudbud osv. Vi synes ikke, man kun skal bruge pisken ved at fjerne ordninger, men også bruge guleroden i forhold til at se på, om vi kan skabe et arbejdsmarked, hvor fritidsliv og familieliv ikke står i modsætning til arbejdsliv, men at det faktisk kan gå hånd i hånd, også i seniorårene. Tak, formand.

Kl. 16:06

Formanden (Søren Gade):

Tak for det. Der er foreløbig to, der har bedt om korte bemærkninger. Først er det hr. Kim Edberg Andersen, Nye Borgerlige. Værsgo.

Kl. 16:06

Kim Edberg Andersen (NB):

Tak for det, og tak for en god tale. Det er jo en vanvittig vigtigt forespørgsel, for vi mangler arbejdskraft, og ældre mennesker er dygtige til deres job, men selvfølgelig er der også nogle, der ikke kan mere.

Men er ordføreren ikke enig i, at vi lidt selv er skyld i det her? Vi har italesat ældre som nogle ofre, som skal på pension, fordi de alle sammen er slidt op, og man spørger: Hvem har ikke ret til en værdig alderdom? Det har jeg hørt fra ministerens parti. Der kørte man den helt op, og man talte lidt ned til folk. Jeg kommer lige ud fra arbejdsmarkedet, hvor virkeligheden jo er, at når man så skal til at ansætte folk, har man jo en tendens til at have det i baghovedet, som alle os her i Folketinget har sagt, nemlig at det godt kan være, at det er lidt besværligt, og så fravælger man dem. Så kunne vi ikke starte med at italesætte ældre som en ressource igen og så ligesom give hånd på det? Så er vi kommet langt.

Jeg har et enkelt spørgsmål om den her ret. Jeg kan godt være bekymret for, at der er arbejdsgivere, også inden for det offentlige, som kunne begynde at udnytte den her ret til ligesom at presse de ældre og sige: Nu har du ret til 20 timer, og det passer sjovt nok lige ind i det, vi har penge til.

Kl. 16:07

Formanden (Søren Gade):

Ordføreren.

Kl. 16:07

Morten Messerschmidt (DF):

Der er jo altid tidsler – selv i paradis – og sådan vil det også være med de her ordninger. Når vi har valgt at kigge i den retning, er det, fordi vi kan se, at det virker inden for finanssektoren, hvor det faktisk er en del af hovedoverenskomsten. Vi skal selvfølgelig se, hvad man så har gjort sig af erfaringer, og også prøve at se, om vi kan undgå de uheldige udviklinger, som hr. Kim Edberg Andersen peger på.

Jeg tror, det er ekstremt vigtigt, at vi som folkevalgte og jo eksponerede personer er forbilleder, eller gør det, som vi prædiker. Da jeg blev formand for Dansk Folkeparti for godt et års tid siden, skulle jeg jo ansætte nogle nye folk, og der var også nogle, der forlod os, så der blev nogle ledige pladser, og der gik jeg netop ind i det her meget fordomsfrit, og jeg har derfor ansat folk, der er oppe i 60'erne, vel vidende at det da godt kan være, at de så ikke er der 10 år frem, men det kan også være, at de er, fordi jeg kan skabe en arbejdsplads i vores lille værksted, hvor det faktisk er attraktivt at være.

Kl. 16:08

Formanden (Søren Gade):

Hr. Kim Edberg Andersen.

Kl. 16:08

Kim Edberg Andersen (NB):

Ordføreren var også inde på, at ordførerens parti mente, at man skulle arbejde mindre, og der kiggede jeg forgæves rundt efter Alternativets ordfører, for nu sidder de jo oppe ved skærmene og er meget glade for ordføreren.

Jeg er enig i det, men ude på den anden side af murene møder man jo en masse krav om dokumentation, en masse ting, man skal forholde sig til, og så bliver det her i hvert fald i små og mellemstore virksomheder et problem. Så er det nemmere at tage en på 22 år., selv om man måske godt ved, at en person på 55 eller 60 år har en erfaring, som man ville få med. Men er ordføreren ikke enig i, at vi også skal kigge på alt det ganske almindelige djøferi og papirnusseri?

Kl. 16:09

Formanden (Søren Gade):

Ordføreren.

Kl. 16:09

Morten Messerschmidt (DF):

Jeg er fuldstændig enig. Danmark – og især den offentlige sektor – er blevet klart overdjøfiseret. Jeg tror, at der de seneste 12 år alene i staten er blevet ansat 15.000 mere til ren ledelse, administration, kommunikation og alle den slags ting. Der tror jeg, at mange danskere – det gør jeg i hvert fald, og det kan også høre at hr. Kim Edberg Andersen gør – stiller sig selv det spørgsmål, om det virkelig er det, vi tænker på, når vi taler om, at vi skal have flere offentligt ansatte. Det billede, jeg får oppe i hovedet, er sosu'er, sygeplejersker og portører, altså nogle, der er der for at sikre den borgernære velfærd; det er jo ikke kommunikationsmedarbejdere og djøf'ere.

Kl. 16:09

Formanden (Søren Gade):

Fru Kirsten Normann Andersen, Socialistisk Folkeparti.

Kl. 16:09

Kirsten Normann Andersen (SF):

Tak for ordet, og også tak for en rigtig fin tale. Jeg er jo enig fra ord til andet i potentialet i forhold til seniorer. Jeg har selv haft fornøjelsen af at arbejde for sagen i ganske mange år og har også været med til at lave senioraftaler og andet, altså bl.a. at få seniorerne til at være studievejledere. De er erfarne. Fordelen ved at blive ældre er, at man faktisk også bliver rigtig erfaren. Og det kan man jo bruge til noget fornuftigt, dvs. alle de gode tricks og alt muligt andet.

Så min pointe er i virkeligheden: Når nu ordføreren begynder at pege på, at alle mulige skal have adgang til sådan et videncenter, er det så i virkeligheden ikke vigtigst at sætte seniorerne selv i spil? De ved jo netop, hvad det er, de kan byde ind med, og hvorfor det er, at det godt kan være en fordel med en erfaren jordemoder i en situation, hvor der opstår kriser, som man ikke har prøvet at stå med som ung og nyuddannet jordemoder, eksempelvis. Altså, det er det med at have diversiteten på arbejdspladsen, og hvad det faktisk kan få af betydning, også for et godt arbejdsmiljø.

Kl. 16:10

Formanden (Søren Gade):

Ordføreren.

Kl. 16:10

Morten Messerschmidt (DF):

Jeg er fuldstændig enig i, at vi jo netop skal lytte til seniorerne, og derfor synes jeg også, det er ekstremt vigtigt, at vi f.eks. inddrager en organisation som Ældre Sagen eller Faglige Seniorer eller hvem det måtte være. Det er ikke, fordi folk i 20'erne og 30'erne lige pludselig ikke er ønsket på arbejdsmarkedet, men det er jo den periode i livet, hvor man bare buldrer derudad, og man har al energien osv. Så kommer man op i 50'erne og 60'erne, hvor man har nogle andre fordele, netop erfaringen. Man har typisk ikke hjemmeboende børn længere – så har man måske børnebørn, men det kan man lige passe ind i weekenden og sådan nogle ting. Altså, man kan tilbyde noget andet til arbejdsgiveren.

Det synes jeg netop vi skal have samlet erfaringen af, og det er det, jeg håber videncenteret kan bidrage til. Det kan også lave den spændende perspektivering til både Norge og Sverige og sige: Hvordan kan det være, at lande, som på mange områder er så ens med Danmark, har fundet en måde at gøre det på, hvor de bare får brugt de her ressourcer meget bedre til alles gavn og glæde? Så jo, det her handler i vidt omfang om, at vi også bliver klogere ved at tale med dem, der er derude, og som ved, hvordan man gør på den enkelte arbejdsplads. Vi behøver ikke opfinde alle guldkornene selv.

Kl. 16:11

Formanden (Søren Gade):

Fru Kirsten Normann Andersen.

Kl. 16:11

Kirsten Normann Andersen (SF):

Tak. Jeg tror simpelt hen, at erhvervslivet har glemt at følge med tiden, for selvfølgelig har der været en tid, hvor man lavede job eller lavede efterløn og andet til seniorerne, fordi det var en god idé; så var der plads til de unge. Sådan gjorde man i 80'erne, da jeg selv startede på arbejdsmarkedet. Men jeg er bekymret for en tendens, hvor man presser seniorer ud. Jeg er bekymret for chikanen, altså for diskriminationen. Jeg er bekymret for mobningen. Jeg er netop også bekymret for chikane. Altså, skal vi også have initiativer, der kan modvirke den slags?

Kl. 16:12

Formanden (Søren Gade):

Ordføreren.

Kl. 16:12

Morten Messerschmidt (DF):

Afgjort. Jeg kender seniorer, som fortæller mig, at fordi man er fyldt 55, bliver man ikke længere tilbudt et it-kursus, eller når der kommer opdateringer osv., tænker man: Det må vi hellere lade de unge om. Altså, det er jo en helt forkert kultur. Og det er der, hvor jeg tror, at det offentlige virkelig kan gå foran. Beskæftigelsesministeren er jo arbejdsgiver for en anselig mængde mennesker, går jeg ud fra. Så lad os starte der. Og vi har vores partier, hvor vi jo er arbejdsgivere. Så lad os sætte et godt eksempel og så se, om ikke det spreder sig i samfundet.

Kl. 16:12

Formanden (Søren Gade):

Fru Helle Bonnesen, Det Konservative Folkeparti.

Kl. 16:13

Helle Bonnesen (KF):

Hr. Morten Messerschmidt talte om, at der er en rigtig, rigtig stor del af seniorerne, som faktisk fortryder, at de er blevet pensionister, og som gerne vil tilbage, men det er jo ligesom den ene del af gruppen. Der er jo også den anden gruppe, som ikke ønsker at udtræde af arbejdsmarkedet, men som bliver presset ud af arbejdsmarkedet, og nu talte vi lidt før om det her med det private erhvervsliv, og ordføreren selv var også inde på, om vi ikke skal starte i det offentlige og prøve at gøre det bedre der.

Så vidt jeg er orienteret, er det jo faktisk sådan, at det offentlige er værre end det private erhvervsliv til at skille sig af med seniorer kort før pensionstiden. Hvad er ordførerens holdning til det og kommentarer til den forskel, der ligger i de to dele af erhvervslivet?

Kl. 16:13

Formanden (Søren Gade):

Ordføreren.

Kl. 16:13

Morten Messerschmidt (DF):

Ja, desto mere er der jo så netop grund til, at man får ændret kulturen, og jeg har ingen grund til at tro, at det, som fru Helle Bonnesen siger, er forkert. Jeg har bare ikke set de undersøgelser. Og det duer jo slet ikke. Når vi så er optagede af problemerne med manglen på arbejdskraft, må det jo være en kær pligt at tænke en lille smule ud af boksen, altså hvordan man på sin afdeling, inden for sit ressort, kan sikre, at dem, der er på arbejdsmarkedet, og som leverer en fantastisk indsats, så bare bliver ved lidt længere.

Man kunne jo starte med at sige, at det skal være en fast del af kulturen, at lederen, chefen, eller hvad det nu hedder det pågældende sted, 1 år eller 2 år før pensionsalderen tager samtalen med den pågældende medarbejder: Du kan jo gå på pension, men vi vil rigtig gerne have, at du bliver lidt længere – det er ligesom i Fakta – og hvad kan vi gøre? Det kan være nedsat tid, nogle andre fordele, hvad det nu måtte være, altså at det er den faste tradition, at man får den samtale, i stedet for at man får samtalen om, at nu skal vi også planlægge din afskedsreception.

Kl. 16:14

Formanden (Søren Gade):

Fru Helle Bonnesen? Vi går videre i køen. Fru Sólbjørg Jakobsen, Liberal Alliance, værsgo.

Kl. 16:14

Sólbjørg Jakobsen (LA):

Tak, og tak for talen og for at samle os her i dag. Jeg vil gerne gribe fat i det der med at give ret til en kortere arbejdsuge. Jeg synes, det er en meget sympatisk tanke, men jeg vil også give hr. Kim Edberg Andersen lidt ret i, at vi tit snakker om de ældre, som om de er de her stakkels, usle mennesker, som vi barmhjertigt bliver nødt til at rumme på arbejdsmarkedet, og det er jo bare ikke en sandhed. Vi ved jo, endda fra nye undersøgelser, at de er en kæmpe ressource, at vi er heldige at have dem til at deltage på arbejdsmarkedet. Så meget af det ligger måske i retorikken, også fra det her hus, i forhold til, at de er nedslidte efter 40 år. Men det er de så overhovedet ikke alle sammen. Så jeg synes også, det skal fylde rigtig meget mere i vores debat, at vi snakker dem op.

Så vil jeg også komme ind på der med de 2 dages fri, hvis man vil have det, altså en kortere arbejdsuge. Jeg tænker lidt på, at man allerede nu kan oplever diskrimination. Altså, i den perfekte verden er der ingen, der diskriminerer på baggrund af alder, men hvis man som arbejdsgiver står og ikke kun er sat i verden for at tilgodese, at alle ikke føler sig stødt, men man står med en, som man ved om et år har en ret til en kortere arbejdsuge, tror du ikke, at det kan føre til endnu mere af det?

Kl. 16:16

Formanden (Søren Gade):

Ordføreren.

Kl. 16:16

Morten Messerschmidt (DF):

Det er ikke, hvad jeg har hørt der er sket i de sektorer, hvor man har rettigheden. Det er ikke det samme som at sige, at det ikke kan ske andre steder. Men det, der er idéen her, er jo, at vi har en stadig stigende pensionsalder, snart skal vi stemme om, om den skal være 70 år, og det sætter nogle gange diskussionen nede i Frankrig lidt i perspektiv, ikke? Men det er altså deroppe, vi er i Danmark, og jeg tror, der er rigtig mange i erhvervsgrupperne, der, selv om man måske er på min alder eller yngre, tænker, at der godt nok er lang tid til 70 år.

Men det, der kunne gøre, at man så kan overskue det, og at man ikke bliver nedslidt, er, at man ved, at man, hvis ens krop ikke rigtig kan mere, så 5 år før har en ret til at gå ned på en 4-dagesarbejdsuge, og lidt længere fremme ned til en 3-dagesarbejdsuge. Hvis man f.eks. nu er tømrer, murer eller andet, hvor man virkelig bruger sin krop – min egen far er struktør – så kunne det måske være det, der gør, at man ikke, i det øjeblik man nærmer sig 60'erne, begynde at tænke: Okay, hvordan kan jeg komme over på en Arneordning? Hvordan kan jeg komme på en seniorpension osv.? Så man skal give perspektivet.

Kl. 16:17

Formanden (Søren Gade):

Fru Sólbjørg Jakobsen.

Kl. 16:17

Sólbjørg Jakobsen (LA):

Men hr. Morten Messerschmidt er eksemplarisk til at føre samtalen videre. Jeg vil vende tilbage til, om arbejdsgiverne kommer til at diskriminere endnu mere baggrund af alder, og ikke om de ældre ville sætte pris på det her. Og der synes jeg, vi bør holde fast i at kigge på den sektor, som hr. Morten Messerschmidt henviser til mange gange, nemlig finanssektoren. De har nemlig købt ind på kulturen, de har en masse andre tiltag, de også gør, som viser rigtig gode statistikker, både med sygefraværet, trivsel osv. Så dem kender jeg godt. Men de har jo købt ind på kulturen, de har ikke fået reglerne stukket ud af Folketinget.

Er hr. Morten Messerschmidt ikke bange for, at det kan have en negativ effekt, når vi gør det på den måde?

Kl. 16:17

Formanden (Søren Gade):

Ordføreren.

Kl. 16:17

Morten Messerschmidt (DF):

Idéen med den del af vores udspil er ikke, at det skal være i lovsform. Arbejdstiden er jo netop et anliggende mellem arbejdsmarkedets parter, og det er derfor, vi både anerkender og roser idéen om et permanent trepart, og at vi så også bare kommer med den kreative idé at gøre det til en firepart, hvor Ældre Sagen så træder ind. Der er jo på den måde ikke nogen kildebeskyttelse i politik, og jeg tror ikke, jeg røber noget ved at sige, at idéen her og dem, der har henvist mig til finanssektorens overenskomster, § 80, er fra Ældre Sagen. Så ja, jeg læser ikke alle de der overenskomster som godnatlæsning, og der var nogle, der tippede mig.

Kl. 16:18

Formanden (Søren Gade):

Hr. Dennis Flydtkjær, Danmarksdemokraterne.

Kl. 16:18

Dennis Flydtkjær (DD):

Først tak for at indkalde til debatten, som jeg synes virker til at være meget løsningsorienteret og meget konstruktiv, og det vil jeg først rose for. Jeg er meget enig i, at det kunne være godt, hvis vi satte fokus på det offentlige system. For det er jo trods alt der, hvor vi kan have en indflydelse på det, og jeg vil bare nævne, at Forsikring & Pension har lavet en undersøgelse, der viser, at folk i det offentlige træder tilbage, 1 år og fire måneder før man gør det i det private erhvervsliv, hvilket tyder på, at det nok netop i det offentlige er det største problem, og det er jo lidt paradoksalt. For det jo var egentlig der, hvor man kunne tænke at de burde være en foregangsinstitution i forhold til at gøre noget ved det.

Så det er måske mere en kommentar, end det er et spørgsmål. Men kunne man ikke forestille sig, ud over at ministeren kunne gøre det i sine styrelser, at man kunne gøre det til en del af f.eks. en aftale mellem kommunerne og regionerne, at man sagde, at de altså, om det så er ved samtaler 2 måneder før, som hr. Morten Messerschmidt foreslog at man kunne gøre det, eller andet, skal prøve på at få ændret den her kultur. For det er jo åbenbart et større problem i det offentlige system, end det er i det private system.

Kl. 16:19

Formanden (Søren Gade):

Ordføreren.

Kl. 16:19

Morten Messerschmidt (DF):

Ja, det er jo utrolig interessant og bekymrende. Det er jeg helt enig med hr. Dennis Flydtkjær i. Det kunne jo have noget at gøre med, at der i hvert fald er visse dele af den offentlige sektor, hvor man er ekstremt presset, f.eks. sygeplejersker, sosu-assistenter, og hvor man derfor søger over på nogle andre ordninger. Jeg synes jo, at det kalder på, at man måske som et forsøg i de dele af det offentlige, hvor det her er udfordringen, prøver at tilbyde dem og spørger, om de f.eks. kunne have lyst til at fortsætte på en 4-dagesarbejdsuge. Det kunne jo faktisk godt være det.

Hvis man nu er sosu, og det gør lidt ondt i ryggen, og man også synes, det er lidt presset, og man hele tiden er jaget af tiden, så kunne det jo faktisk godt være den der tanke om, at man havde en 3-dagesweekend, hvor man kunne være sammen med børnebørnene, der gør, at man så siger, at okay, så træder man ikke tilbage, selv om man egentlig havde lyst. Så jeg synes jo sådan set i hvert fald, det underbygger min lyst til at lave et eksperiment med en uge med nedsat arbejdstid.

Kl. 16:20

Formanden (Søren Gade):

Hr. Dennis Flydtkjær.

Kl. 16:20

Dennis Flydtkjær (DD):

Tak for svaret, og jeg er jo egentlig meget enig. For man ser jo også i undersøgelserne, at det, der sådan typisk er hovedårsagen til, at folk træder ud, bl.a. er, at de er bange for, at de ikke kan holde til det mere, eller at de ønsker mere fritid, og det underliggende er, som hr. Morten Messerschmidt også er inde på, at folk egentlig gerne vil arbejde, men måske bare på nedsat tid. Og der vil det jo være oplagt, og det må jo trods alt være bedre at have to ældre sosu-assistenter, der er på halv tid, end ingen af dem. Det er da trods alt bedre, når vi nu står og mangler arbejdskraften.

Så jeg synes jo, det er helt oplagt, hvis man får sat noget mere fokus på, at det trods alt er bedre, at man er der på lidt nedsat tid, fordi man så både kan tjene lidt penge og man har det sociale, og man er ude at møde nogle andre kollegaer, og alle de andre gode ting, der kan være, i stedet for at man måske bliver presset ud. Så tak for svaret.

Kl. 16:20

Formanden (Søren Gade):

Ordføreren.

Kl. 16:20

Morten Messerschmidt (DF):

Ja, og det var faktisk præcis den tanke, som jeg havde i går aftes, da ordføreren spurgte til finansieringen af vores forslag om et loft over pensionsalderen, altså at det, hvis vi kan få nogle af de seniorer, som i dag forlader arbejdsmarkedet, til at blive der, måske på nedsat tid, jo så er et udgiftstræk fra statskassen, som ikke er der, og samtidig bidrager man jo via skatten.

Det er derfor, jeg tror, vi skal tænke det her i en sammenhæng, altså at det, hvis vi kan lave nogle ordninger, hvor de, der egentlig i dag søger væk, bliver på nedsat tid, jo så både er godt for dem, fordi de har en tilknytning til arbejdsmarkedet, men det også er godt for statens finanser.

Kl. 16:21

Formanden (Søren Gade):

Nu er der ikke flere korte bemærkninger til ordføreren for forespørgerne, og vi siger derfor tak til hr. Morten Messerschmidt fra Dansk Folkeparti. Jeg byder nu velkommen til hr. Thomas Monberg fra Socialdemokraterne.

Kl. 16:21

(Ordfører)

Thomas Monberg (S):

Tak, formand, og stor tak til forespørgerne, både for en god tale, men også for at rejse den her rigtig vigtige debat, nemlig om seniorers forhold og vilkår på arbejdsmarkedet. Der skal ikke herske nogen tvivl om, hvor vigtigt det er for Socialdemokratiet, at vi får skabt nogle gode rammer og forhold for de mange seniorer, som bidrager på arbejdsmarkedet, og som ønsker at tage en ekstra tørn. Og vi har brug for dem, vi har brug for jer – jer, som har en masse erfaring, der er oparbejdet igennem et langt arbejdsliv, og som er guld værd for både arbejdspladser og samfundet er generelt. Det er ikke en usikker økonomi, der er skyld i, at vi som land har brug for nye og store reformer, det er til gengæld manglen på arbejdskraft. Og i takt med at vi bliver flere børn og ældre, skærper det kun behovet for, at flere bidrager og bliver en del af det arbejdende fællesskab. Derfor er det for Socialdemokratiet og regeringen utrolig vigtigt, at alle, der kan, bidrager. For Danmarks rigdom og velstand er ikke baseret på hverken guld eller olie, men på det faktum, at alle, der kan, står op og går på arbejde. Det gælder ikke mindst alle de mange seniorer.

Vi har allerede gjort en del for at gøre det mere attraktivt for seniorer at blive på arbejdsmarkedet og for at bekæmpe den urimelige diskrimination. Vi har lempet modregningsreglerne for pensionen ved bl.a. at afskaffe ægtefællemodregning, vi har indført et forbud mod, at arbejdsgivere må screene jobansøgere for deres alder, og vi har med finansloven i 2023 afsat penge til et videncenter for fastholdelse af seniorer på arbejdsmarkedet, som forslagsstillerne også er kommet ind på. Men en ny rapport fra NFA fastslår, at der stadig væk er behov for at være opmærksom på den her problemstilling. Den viser bl.a., at 45 pct., altså knap halvdelen af alle de ledige seniorer i undersøgelsen, har oplevet diskrimination på grund af deres alder det sidste år. Den viser også, at faktorer som mulighed for nedsat arbejdstid, øget fleksibilitet og mere fritid er vigtige for seniorernes fastholdelse på arbejdsmarkedet. Det er alle sammen faktorer, som især arbejdsmarkedets parter skal tage stilling til, og derfor mener jeg også, det er det mest rigtige at ville placere spørgsmålet i trepartsinstitutionen.

Der findes heldigvis også mange arbejdspladser, hvor de ældre lønmodtagere trives og bliver værdsat. I går var jeg hjemme i Horsens, hvor jeg kunne fejre min mors afsked med arbejdsmarkedet efter 44 år i samme virksomhed, så det viser lidt om, at der jo også er nogle, der faktisk tager det her ansvar seriøst. Men der er stadig udfordringer, og uanset om det handler om diskrimination, eller om det handler om at forbedre rammerne eller vilkårene, så seniorerne har lyst til at blive længere på arbejdsmarkedet, er det vigtigt, at vi fra Folketingets talerstol tør italesætte problemet. Og jeg er rigtig glad for, at beskæftigelsesministeren i dag har fået mulighed for at sende et klart budskab til de arbejdende seniorer, men også til arbejdsgiverne, at arbejdende seniorer er en stor glæde for enhver arbejdsplads, at de besidder stor viden og erfaring, som både arbejdsgivere og kolleger kan få et godt udbytte af, og at ingen skal diskrimineres på arbejdsmarkedet, heller ikke på grund af alder.

Nu er det min første forespørgselsdebat, så jeg har et forslag til vedtagelse, som regeringspartierne og nogle andre partier er med i. Jeg skal derfor på vegne af Socialdemokratiet, Venstre, Moderaterne, SF, Enhedslisten og DF fremsætte følgende:

Forslag til vedtagelse

»Folketinget understreger, at seniorer er en værdifuld ressource på arbejdsmarkedet, der stadig i for høj grad er uudnyttet og for ofte oplever aldersdiskrimination. Det er væsentligt, at alder ikke er en barriere i arbejdslivet, men at de seniorer, der kan og vil, får de bedste muligheder for at fortsætte med at arbejde. Folketinget udtrykker tilfredshed med nylig gennemførte økonomiske incitamenter for beskæftigelse, bl.a. ved at afskaffe modregningen i folkepensionens grundbeløb og pensionstillæg for egen arbejdsindtægt, men bemærker, at der er et væsentligt beskæftigelsespotentiale i at skabe et bedre og mere rummeligt arbejdsmarked for seniorer – eksempelvis i form af kortere arbejdsuger som alternativ til tilbagetrækning. Folketinget noterer sig i den forbindelse, at der er behov for en indsats på de enkelte arbejdspladser, og at arbejdsmarkedets parter og de relevante ældreorganisationer også gøres til en del af løsningen.«

(Forslag til vedtagelse nr. V 32).

Tak for ordet.

Kl. 16:26

Formanden (Søren Gade):

Tak for det. Forslaget til vedtagelse vil nu indgå i den videre forhandling. Jeg gør opmærksom på, at afstemningen er udsat til i morgen, når vi når dertil.

Nu går vi videre. Der er foreløbig to korte bemærkninger. Hr. Morten Messerschmidt, Dansk Folkeparti. Værsgo.

Kl. 16:26

Morten Messerschmidt (DF):

Tak for det. Og først og fremmest tak til hr. Thomas Monberg og regeringspartierne for en, synes jeg, god proces i forhold til at finde en vedtagelsestekst, som jeg og mit parti, Dansk Folkeparti, i hvert fald er rigtig glade for. Jeg synes, den er respektfuld bl.a. i forhold til arbejdsmarkedets parter, som jo er hovedaktøren i de her spørgsmål, men som jo også sætter en retning, hvor vi politisk siger, hvad vi godt kunne tænke os, f.eks. at der skal være en mulighed for nedsat arbejdstid i seniorårene. Det er jeg rigtig glad for.

Så vil jeg høre hr. Thomas Monberg, om han ikke er enig i, at nogle af de rettigheder, som f.eks. retten til dagpenge og retten til at have fleksjob osv., som man i dag mister, når man runder sin pensionsalder, godt kunne forlænges. Vi er vel glade for, at folk er i beskæftigelse, og når det er noget, der forsvinder, fordi man nu er født det år, man er, og har nået sin pensionsalder, så er det i hvert fald ikke noget, der skaber et incitament til, at man bliver på arbejdsmarkedet. Så skulle vi ikke også kigge på det?

Kl. 16:27

Formanden (Søren Gade):

Ordføreren.

Kl. 16:27

Thomas Monberg (S):

Tak for spørgsmålet, og tak for rosen. Det har været en rigtig god proces, som du nævner. Der er jo altid grunde til, at man har lavet regler, og at der har været nogle måder at gøre tingene på. Jeg har selv været med til at afskedige seniorer, fordi vi kunne lave nogle fratrædelsesordninger, dengang beskæftigelsen ikke var i den tilstand, den er lige nu, så der er jo også nogle ting, der er kommet ud af, at vi har en så høj beskæftigelse, som vi har i dag. Jeg kan jo også konstatere, når jeg hører om de forskellige erfaringer fra arbejdsmarkedet, som hr. Kim Edberg Andersen, fru Kirsten Normann Andersen og også du har gjort jer, at der netop er forskellige vilkår. Så derfor synes jeg faktisk, at det skal indgå i den her trepartsfunktion, når vi går i gang med det.

Kl. 16:28

Formanden (Søren Gade):

Tak. Jeg vil bare komme med en enkel, venlig henstilling: Vi bruger ikke direkte tiltale, vi ser hr. og fru. Så er det hr. Morten Messerschmidt for sin anden korte bemærkning.

Kl. 16:28

Morten Messerschmidt (DF):

Tak for det, og tak for imødekommenheden. Jeg tror, at det her kan blive rigtig godt. Er hr. Thomas Monberg ikke enig i, at når man, som regeringen gør, taler om at afvikle seniorpensionen, så vil det rigtige i virkeligheden være, at vi overflødiggør seniorpensionen? Vil det rigtige ikke være, at vi skaber et arbejdsmarked, hvor folk ikke bliver nedslidte, f.eks. ved at tilbyde nedsat tid eller ved, at man lytter til, hvad det er for nogle ønsker, de har, når de nærmer sig den alder, hvor man enten kan gå på den ene eller den anden ordning?

Kl. 16:29

Formanden (Søren Gade):

Ordføreren.

Kl. 16:29

Thomas Monberg (S):

Nu har vi jo netop også lagt seniorpensionen ind i trepartsforhandlingerne, så det bliver jo en del af det samlede forløb. Men jeg er da helt enig i, at det vil være godt, hvis vi kan undgå sociale ydelser, men det er stadig væk et sikkerhedsnet, vi har i den samfundsmodel, vi har. Men hvis vi kan undgå, at folk skal modtage sociale ydelser, vil det da klart være at foretrække. Det er netop også det, jeg siger i min tale, nemlig at jeg prioriterer det her med, at vi går på arbejde hver dag. Jo flere, der kan gå på arbejde, jo bedre er det. Men dermed vil jeg jo så ikke sige, at ydelserne skal fjernes. Det er ikke det, jeg siger. Jeg siger bare, at det er vigtigt, at vi har den ambition, som du har. Så jeg er enig.

Kl. 16:29

Formanden (Søren Gade):

Fru Kirsten Normann Andersen, Socialistisk Folkeparti.

Kl. 16:29

Kirsten Normann Andersen (SF):

Tak for det, og tak for talen i den første ordførerdebat for ordføreren, kan jeg forstå – så tillykke med det også. Jeg tror, man bliver nødt til at gøre noget aktivt for ligesom også at få sat fokus på, hvordan vi vender vores tankegang til, at vi faktisk vil have, og at vi faktisk mener, at seniorerne er en ressource, og at vi ikke bare mener, at de er en ressource, fordi vi tilfældigvis mangler arbejdskraft i øjeblikket. Og det er ikke sådan, at man skal sige, at to ældre social- og sundhedshjælpere er bedre end ingen social- og sundhedshjælpere. Nej, det er to gode, kompetente medarbejdere, som man skal prøve om man kan fastholde. Jeg synes egentlig, at hr. Morten Messerschmidt havde en god pointe i sin ordførertale, hvor han foreslog, at man måske skulle tage fat på de offentlige arbejdspladser, som vi jo ret beset er en slags arbejdsgivere for, og begynde at arbejde med seniorpolitikker mere målrettet netop med henblik på fastholdelse. Kunne det være et tema, som man også kunne tage med i sådan et arbejde?

Kl. 16:30

Formanden (Søren Gade):

Ordføreren.

Kl. 16:31

Thomas Monberg (S):

Jeg byder alle initiativer, der kan gøre det, at man kan fastholde folk, meget velkommen. Jeg kan sige så meget, at min mors direktør i den tale, han holdt for hende i går, sagde, at hun toppede de sidste 3½ år i hendes arbejdsliv, hvor hun mødte en masse udfordringer, men fordi hun havde erfaring, var hun faktisk klar til at imødekomme dem. Så du har jo ret i, at man har nogle forskellige ressourcer at køre med igennem livet. I forhold til om vi skal tage fastholdelse med ind i det her, synes jeg, det, som ordføreren nævner, ville være en rigtig god idé.

Kl. 16:31

Formanden (Søren Gade):

Fru Kirsten Normann Andersen.

Kl. 16:31

Kirsten Normann Andersen (SF):

Tak for det. En ting er jo sådan set at fastholde de medarbejdere, som allerede er der, noget andet er, at alt for mange, som har mistet deres arbejde, har svært ved at vinde fodfæste på arbejdsmarkedet igen. Allerede som 50-årig bliver det svært at få nogen til at tage en til samtale. Endnu værre er det, at der også er seniorer, som oplever, at de bliver presset ud af arbejdsmarkedet. Hvis de ikke selv vælger at gå på pension, når pensionsalderen melder sig, så begynder de pludselig at blive kaldt til samtaler om, at der nu er fejl i produktionen eller ditten og datten. Bliver vi ikke nødt til at have en målrettet indsats, der også er målrettet mod arbejdsgiverne, så de får øje på, at det er forkert med den måde, de arbejder på lige nu?

Kl. 16:32

Formanden (Søren Gade):

Ordføreren.

Kl. 16:32

Thomas Monberg (S):

Nu vil jeg ikke tage alle arbejdsgivere til indtægt her for, at de arbejder dårligt med det her. For jeg har selv rigtig gode erfaringer fra mit liv. Jeg har selv været med til at lave en del seniorpolitik. Jeg har faktisk også som tillidsrepræsentant i en rimelig stor virksomhed kaldt de her mennesker ind, når de nærmede sig de 60 år, og spurgt, hvad de havde lyst til fremadrettet, og faktisk også prøvet at forberede dem til seniorlivet, hvis det var det, de ville; vi har haft de her dialoger. Jeg har også siddet og planlagt med, at der er muligheder i de overenskomster, der er. Det er jo netop derfor, trepartsfunktionen er vigtig, for der er jo nogle muligheder i nogle overenskomster for netop det her, som der bliver nævnt af forslagsstilleren, om at gå ned på 4 dage og andet. Så derfor synes jeg jo faktisk, at trepartsfunktionen – jeg siger det lige igen – er rigtig god.

Kl. 16:33

Formanden (Søren Gade):

Tak for det. Der er ikke flere korte bemærkninger, så vi siger tak til hr. Thomas Monberg fra Socialdemokraterne. Jeg byder nu velkommen til fru Eva Kjer Hansen fra Venstre.

Kl. 16:33

(Ordfører)

Eva Kjer Hansen (V):

Tak, hr. formand. Tak til forslagsstillerne for at rejse debatten her i dag og sørge for, at vi har opmærksomheden rettet imod, hvordan vi skaber et godt seniorliv, og hvordan vi undgår aldersdiskrimination. Jeg har i de mange år, hvor jeg har siddet i Folketinget, faktisk altid oplevet, at vi med jævne mellemrum har den her debat, når vi bliver opmærksomme, på, at der er nogle regler, der er hindrende, eller at der er nogle initiativer, som vi mangler at tage. Jeg kan huske et af de første initiativer, som jeg var med til at fremsætte, var at ophæve aldersgrænsen på 70 år for at modtage sygedagpenge, hvis man stadig var aktiv på arbejdsmarkedet. Det er faktisk helt tilbage i år 2000. Så lavede vi også engang der i 2000 reglen om muligheden for at opsætte folkepensionen, altså simpelt hen at skyde den, hvis man blev på arbejdsmarkedet, og vi har undervejs haft rigtig mange diskussioner om, hvordan vi kunne fjerne nogle af de der aldersgrænser, der var på mange områder. Der er jo stadig nogle aldersgrænser, som jeg synes vi mangler at fjerne, og som jeg håber vi kan få en diskussion af. For lige så snart der er de der aldersgrænser, er det også, at det bliver svært at ændre kulturen, for så skabes der en forventning om, at nu må man jo, fordi der er de der aldersgrænser. Så godt, at vi får debatten.

Sagen er jo også, at en gruppe danske forskere i et ret nyt arbejdslivsstudie har identificeret en fordomsfuld faglig og social udstødning af seniorer. Alene på grund af deres alder bliver de overset, ignoreret, kørt ud på et sidespor af yngre arbejdskolleger og chefer, og man glemmer at anerkende det arbejde og de resultater, som de ældre kolleger skaber. Det er jo igen med til at understrege, at det er et vigtigt emne, vi diskuterer her i dag.

Indtil nu har fokus meget været på, at det jo er vigtige ressourcer, at det er vigtig arbejdskraft, og nu skal vi også passe på med, at vi ikke kun får kigget på det og er optaget af det, når der er tale om en situation, hvor vi har behov for ekstra hænder ude på arbejdsmarkedet. Det kan jeg ikke understrege nok, for det handler jo nok så meget om, at vi som mennesker kan leve det liv, vi gerne vil, altså om man har lyst til at være en del af arbejdsmarkedet, har lyst til at blive ved med at bidrage til samfundet, have kolleger, man mødes med, have netværk via ens arbejdsplads. Så det handler for mig rigtig meget om, hvad det er for et samfund, og hvad det er for nogle muligheder, vi giver hinanden, meget mere end at vi også har brug for den ekstra arbejdskraft, vi kan skabe ved at få fjernet nogle af de her hindringer. Det har altid for os i Venstre været en mærkesag, at der skal være gode muligheder for dem, der har lyst til at tage en ekstra tørn, og det skal også økonomisk kunne svare sig, når man gør en ekstra indsats, og derfor er det rigtig vigtigt, at vi kigger på, hvordan vi kan skabe den her fleksibilitet, hvordan vi kan skabe en mere glidende overgang mellem det at være fuldt ud på arbejdsmarkedet og så være det lidt mindre end hidtil.

Som kollegerne har nævnt, har vi jo igennem årene taget en række initiativer, og det har vi faktisk også her på det seneste. Jeg tror, det betyder noget, at folkepensionister, der yder en ekstra indsats på arbejdsmarkedet, ikke bliver modregnet i deres folkepension, og jeg tror, det betyder noget, at vi har fået lempet reglerne om ægtefællers modregning, sådan at indtægter for folkepensionister og førtidspensionister ikke ændres, selv om deres ægtefælle har en arbejdsindkomst, og jeg tror, det betyder noget, at vi har fået sikret, at efterlønnere får lov til at tage en ekstra tørn i sundhedsvæsenet uden at blive modregnet i deres efterløn. Det er for nu at nævne nogle helt konkrete eksempler på steder, hvor jeg tror vi både konkret har taget nogle initiativer, der skaber forandring, men som også vil være med til at skubbe på i forhold til den kultur, der er ude på arbejdspladserne, og den snak, man har haft med hinanden om det at blive ældre og måske knap være der så meget som hidtil.

Så har flere allerede nævnt videncenteret, og tak for forslaget og fællesskabet om at få etableret et videncenter. Jeg tror, at de penge er givet godt ud, i forhold til at vi også får konkret viden og dermed et solidt fundament for den videre diskussion om, hvad det er for nogle initiativer, vi kan tage, og heldigvis med hinanden i fællesskab, for det, jeg hører, i hvert fald så langt som vi er nået i debatten nu, er der en klar fælles interesse i at skabe fleksibilitet og muligheder for vores seniorer.

Kl. 16:38

Formanden (Søren Gade):

Tak for det. Der er foreløbig to, der har korte bemærkninger. Først er det hr. Morten Messerschmidt, Dansk Folkeparti. Værsgo.

Kl. 16:38

Morten Messerschmidt (DF):

Tak for den meget imødekommende og, synes jeg, gode, konstruktive tale. Ordføreren taler om de her aldersgrænser, der gælder i dag. En af dem er jo i sundhedssektoren, hvor vi har en 75-årsgrænse, som man så kan søge dispensation fra. Altså, man har gjort det til hovedreglen, at man skal stoppe, medmindre man får dispensation. Skulle vi ikke vende det om, sådan at udgangspunktet er, at der ikke er en topgrænse, medmindre der er faglige indvendinger mod, at folk skal fortsætte? Der er rigtig mange f.eks. i psykiatrien, som sagtens kan fungere og gerne vil fungere med den faglighed og uddannelse, de har, selv om de er kommet op i den alder.

Kl. 16:39

Formanden (Søren Gade):

Ordføreren.

Kl. 16:39

Eva Kjer Hansen (V):

Altså, jeg er enig med spørgeren i, at det ideelle er, at det beror på en faglig vurdering om, hvad ens kapacitet er, hvad man formår, og hvad man kan være med til. Jeg mindes jo så bare, at vi over årene har haft en hel del diskussioner om de her aldersgrænser på forskellige fagområder. Og vi er i hvert fald endnu ikke nået til enighed om, at vi altid kan bruge den her individuelle, konkrete tilgang. Men fra Venstres side er vi åbne over for, at det skal bero på en faglig vurdering.

Kl. 16:39

Formanden (Søren Gade):

Hr. Morten Messerschmidt.

Kl. 16:39

Morten Messerschmidt (DF):

Det er jeg rigtig glad for, for især når det kommer til sundhedssektoren, må jeg indrømme, er jeg og mit parti meget bekymret for det her med, at man bare skulle forlade sig på at hente udenlandsk arbejdskraft. Altså, når man sidder der, hvor man netop er syg eller ens pårørende er syge, tror jeg at det er så vigtigt, at det er en, man deler sprog med. Derfor vil jeg bare høre, om ikke ordføreren er enig i, at det er et langt bedre alternativ for den enkelte dansker såvel som hele samfundet, når vi mangler arbejdskraft, at prioritere eksempelvis seniorerne frem for udenlandsk arbejdskraft.

Kl. 16:40

Formanden (Søren Gade):

Ordføreren.

Kl. 16:40

Eva Kjer Hansen (V):

Jeg synes simpelt hen, det er en kunstig modsætning, som spørgeren opstiller. Jeg synes, at vi skal kigge på begge situationer. Vi har i den grad brug for ekstra hænder, især på sundhedsområdet. Og jeg synes, at vi skal blive langt bedre til at anerkende de uddannelser, man kommer med fra andre lande, og så eventuelt have tilbud om supplerende uddannelse, så vi sikrer, at man har den faglige indsigt og kapacitet, som vi kræver i det danske sundhedsvæsen. Men vi har i den grad brug for, at der er mennesker, der kommer udefra, og som vil hjælpe os med de hænder, vi mangler. Det ændrer ikke ved, at vi samtidig fint kan se på, om vi stadig væk har nogle snærende aldersgrænser på forskellige områder i vores samfund, og så lad os se, om vi kan styrke, at det er et fagligt grundlag, vi vurderer ud fra.

Kl. 16:41

Formanden (Søren Gade):

Fru Helle Bonnesen, Det Konservative Folkeparti.

Kl. 16:41

Helle Bonnesen (KF):

Fru Eva Kjer Hansen nævnte, at det her er et område, som hun har diskuteret rigtig mange gange igennem mange år, og jeg vidste næsten ikke rigtig, om jeg skulle blive begejstret eller ked af det. Er det her så vigtigt, at det er noget, man er nødt til at have et kontinuerligt fokus på, fordi det ikke er noget, hvor vi bare kan sige, at vi nu har løst det og vi nu skal videre? Er det det, der menes? Eller er det, fordi det er rigtig svært at indføre det, når det så kommer til stykket? Intentionerne er gode, men når det skal ud at leve, er der straks en helt anden verden, der tager imod det. Kan ordføreren kommentere lidt på det?

Kl. 16:41

Formanden (Søren Gade):

Ordføreren.

Kl. 16:41

Eva Kjer Hansen (V):

Vi har jo en tilbøjelighed til at være lidt bagefter herinde i forhold til den udvikling, der finder sted. Jeg synes, at det var vigtigt at nævne nogle konkrete initiativer, vi har taget gennem de seneste årtier, fordi det også viser, at vi har prøvet at være imødekommende, når vi er stødt på nogle problemer. Heldigvis kan vi jo se, at gennem de seneste 30 år er antallet af seniorer, der er på arbejdsmarkedet, steget rigtig flot. Jeg synes bare, at vi skal give en endnu større frihed og en endnu større fleksibilitet. Og jeg tror, at vi vil se, at vi kontinuerligt er nødt til at kigge på det, fordi det jo også ændrer sig.

Tag hele velfærdsaftalen, vi indgik i 2006, hvor vi jo lavede en, synes jeg, blændende dygtig regulering i forhold til at indeksere levealderen med pensionsalderen. For sagen er bare, at indtil da så vi, hvordan vi havde mange flere år på pension. Nu sørger vi for, at det også bliver kanaliseret over til at være flere år på arbejdsmarkedet. Men samtidig stiger behovet for, at vi er mere fleksible og tager flere individuelle hensyn, efter hvad det nu er, folk gerne vil.

Kl. 16:42

Formanden (Søren Gade):

Fru Helle Bonnesen? Nej. Så er der ikke flere korte bemærkninger til ordføreren. Vi siger tak til fru Eva Kjer Hansen fra Venstre, og jeg byder nu velkommen til hr. Jeppe Søe fra Moderaterne.

Kl. 16:43

(Ordfører)

Jeppe Søe (M):

Tak for det, formand. Allerførst tak til hr. Morten Messerschmidt for at rejse den her forespørgselsdebat. Jeg har faktisk lyst til at uddybe det, for man plejer at sige sådan i starten af alle taler, men jeg mener det. Jeg synes ofte, Morten Messerschmidt er en, der starter værdidebatter, som ikke nødvendigvis har et sort-hvidt formål, men som har til formål at få en åben samtale, så det vil jeg gerne takke for. Og jeg synes også præcis, det er det, vi har her i rummet lige nu.

Nogle gange når jeg lytter til de her forespørgsler, må jeg erkende, at så tænker jeg: Hvad skal de lige til for? Altså, så kommer der en vedtagelsestekst, og så stemmer vi lidt om den, og så går livet videre, og mange timer er brugt. Men jeg tror i virkeligheden, at det lige præcis er samtalen, der kan være med til at ændre noget. Jeg synes også, Kim Edberg Andersen var inde på det samme tidligere: at de ord, vi bruger, og den måde, vi taler om et område på, forandrer noget. Samtale kan faktisk forandre noget. Hvis det her havde været en sort-hvid debat – hvad det ikke er, for jeg tror, vi alle sammen om det her bord faktisk er enige – så havde vi angrebet hr. Morten Messerschmidt ved at sige, at hr. Morten Messerschmidt sparker en åben dør ind og lignende, bare for at sige, hvor langt vi er. Og det er rigtigt: Morten Messerschmidt sparker en åben dør ind. Det er også derfor, vi kan lave en fælles vedtagelsestekst. Men det er nogle gange godt at sparke til en åben dør. Det er også godt at gå igennem den, for så kan man se, at den er åben, og at vi skal huske, at den er åben, og at vi kan bruge den til rigtig mange ting.

Jeg er enig i det, der er blevet sagt indtil nu. Det her er i høj grad noget, der skal løses af arbejdsmarkedets parter. Det skal forhåbentlig løses i vores permanente trepart. Det er også noget, hvor vi politikere så sandelig kan sende signaler. Men vi kan ikke gøre det alene. Og noget af det, som har overrasket mig ved at blive politiker, er, at alle de mails, jeg får nu, starter eller slutter med, at en borger skriver: Nu må I gøre noget. Og jeg er begyndt at svare: Jamen det er fint; det vil vi gerne; hvor langt er du selv nået med at løse det? For jeg forventer jo, at de er gået i gang med noget. For det her er – og det er det, politik er – at prøve at løse noget sammen. Og det gælder jo her arbejdsgivere, men det gælder jo også de ansatte, som er dem, der går op og ned ad hinanden, at vi skal tænke anderledes på hinanden.

Jeg tror så til gengæld også, at det er rigtigt, at Folketinget kan nogle ting, for det er os, der gennem mange år – hvis vi går tilbage til 70'erne, 80'erne og vel også 90'erne – har talt de unge op, så det kan man jo. Det har vi jo gjort. Men vi har gjort det lidt på nogens bekostning. Så skulle vi finde nogle måder, som de ældre kunne komme lettere ud af arbejdsmarkedet på. Og vi talte om de unge. Det er klart, vi gjorde det, for der var jo kæmpe ungdomsarbejdsløshed og bz-bevægelser og meget andet, så vi skulle have de unge ind, og så må man tale dem op. Vi skal bare have fundet en bedre balance.

Det var sådan på et tidspunkt, at vi nærmest kun hyldede de nyuddannede. Og jeg tror, jeg har sagt fra talerstolen før, at jeg næsten ikke ved noget værre end nyuddannede, fordi de de første mange år er virkelig irriterende, i hvert fald for os, der jo har været der længe og ved, hvad det hele handler om. Så skal de ikke komme dér med al deres nye viden, og de kan også huske, hvad de har lært. Så der er rigtig mange irriterende ting ved nyuddannede. Men jeg tror, at de fleste nyuddannede, når de har været et sted et godt stykke tid, opdager, at det faktisk først er, når man møder erfaring og man går i samtale med erfaring, at man rent faktisk får nye tanker frem. Hvor den nye viden; den nyuddannede; den, der kan huske, hvad der stod i lærebøgerne, møder den, der har været i branchen i måske 40 år, opstår der pludselig noget helt unikt. Og vi må ikke mangle det unikke at tale sammen med, nemlig den, der har erfaringen, eller den, der – og det taler vi om som noget negativt – indimellem kan påpege: Jamen det har vi prøvet; det virkede ikke, eller: Sådan gør vi ikke her. Det kan såmænd være fint nok, hvis man tør lade sig udfordre, og det er jo begge parter, der skal kunne det.

Jeg er derfor vild med samtalen, for den kan forhåbentlig være med til at forandre en befolkning, som ikke skal tænke på det her som gråt guld eller noget, vi ellers kunne putte ord på, men som ganske enkelt skal finde ud af, hvor store erfaringer der går rundt derude og meget gerne vil ind.

Jeg havde for ikke så lang tid siden et besøg hos Senior Erhverv, som jo arbejder med folk, der gerne vil ind. Jeg mødte en, der virkelig gerne ville være lagermedarbejder, og han havde søgt alle vegne. Men i hans cv stod der, han var tidligere chef. Han havde været chef for rigtig mange ansatte, og han havde ikke kunnet få noget job, indtil han så erkendte: Min eneste mulighed for at komme ind på arbejdsmarkedet igen er at lyve i mit cv, nemlig ved at strege alt det, som jeg ellers selv har nydt at være i, og gøre mig dårligere, end jeg er.

Og ganske rigtigt: i det øjeblik han ikke havde været chef for noget som helst, fik han jobbet. Så turde de godt lade ham gå rundt derude. Langsomt er han så begyndt at vise, hvad han kan, og nu er han jo den, der har gjort stemningen og kulturen på hele arbejdspladsen bedre, for det havde han erfaringen med. Det kunne han bare ikke sige; så havde han ikke fået jobbet.

Så lad os nu vide og forstå, at erhvervslivet har brug for erfaring, og at det ikke kun er os på Borgen, der skal skabe det; vi skal gøre det i samspil med dem, der skriver: Nu må I gøre noget.

Kl. 16:48

Formanden (Søren Gade):

Hr. Morten Messerschmidt, Dansk Folkeparti, værsgo.

Kl. 16:48

Morten Messerschmidt (DF):

Tak for også at dele den historie, som jo er meget illustrativ. Og tak for opfordringen til at sparke til åbne døre. Jeg føler nu alligevel, at jeg har sparket en lukket dør op med den vedtagelsestekst, som vi har her. For jeg har i hvert fald ingen erindring om, at nogen dansk regering tidligere har opereret med, at man som en del af seniorpolitikken kan tilbyde et retskrav på at gå ned på en 4-dages arbejdsuge. Det har jeg simpelt hen ikke.

Jeg ved godt, at den vedtagelsestekst, der ligger nu, rummer alle mulige forbehold osv. osv., og det skal den også, for meget af det ligger jo hos arbejdsmarkedets parter. Men det er i virkeligheden blot for at sige, at jeg synes, at den debat, vi har i dag, kan noget mere, end hr. Jeppe Søe måske gør den til, fordi det giver et perspektiv. Det gør måske, at hvis man sidder som 35-årig i en skurvogn til daglig og arbejder som tømrer eller andet faglært, er der et perspektiv, der drejer sig om: Det kan da godt være, jeg først kan pensioneres, når jeg bliver 68, men der er måske mulighed for nedsat tid inden.

Kl. 16:49

Formanden (Søren Gade):

Ordføreren.

Kl. 16:49

Jeppe Søe (M):

Jeg forsøgte netop på ingen måde at nedgøre det. Jeg sagde netop, at det måske havde fået nogens øjne op for, hvor væsentlige de her debatter er. Vi kan jo begynde at diskutere, hvor åben eller hvor lukket eller på klem en dør kan være. Den var i hvert fald nemmere at sparke op, og det tror jeg man skal fokusere på. Jeg tror, vi er enige. Jeg tror, at Folketinget som sådan har opdaget den væsentlige guldklump, der ligger derude, som vi har brug for. Og det er ærgerligt, at vi ikke har opdaget den, før vi virkelig havde brug for den, for så havde vi aldrig mistet den.

Kl. 16:50

Formanden (Søren Gade):

Hr. Morten Messerschmidt.

Kl. 16:50

Morten Messerschmidt (DF):

Ja, for perspektivet er jo enormt. Altså, som det blev nævnt tidligere: Hvis vi bare sammenligner os med vores nordiske broderlande, er der virkelig noget at hente. Så tak for at have det perspektiv. Og jeg håber, at det her så kan være det nødvendige andet ben i det politiske projekt, der jo er sat i søen i forhold til reformer, hvor det handler om at fjerne seniorpension osv. Det kan netop være et ben, i forhold til at vi også skal prøve at se, hvordan vi kan skabe et arbejdsmarked, hvor de her ordninger faktisk bliver overflødiggjort, fordi målet er, at folk ikke bliver nedslidte.

Kl. 16:50

Formanden (Søren Gade):

Ordføreren.

Kl. 16:50

Jeppe Søe (M):

Selv tak. Når regeringen kalder sig for et arbejdsfællesskab, er det ikke, fordi det er noget, der foregår i et lukket møderum; der er absolut også en åben dør. Det har meget ofte været fremstillet sådan, at vi sidder i et meget, meget lukket rum og så kommer ud med alle løsningerne. Jeg synes, vi oplever, at vi i vores regering har en samtaleform, hvor man er meget, meget åben for netop at lytte, og at døren står på klem for alle gode idéer – og tak for dem, der er kommet allerede.

Kl. 16:51

Formanden (Søren Gade):

Hr. Kim Edberg Andersen, Nye Borgerlige. Værsgo

Kl. 16:51

Kim Edberg Andersen (NB):

Tak for det. Og tak til ordføreren for at takke for talen og så faktisk mene det. Det var lidt underligt at høre, for det er ellers sådan, at når en ordfører siger tak for en tale, kan man godt gå ud fra, at det kun er nogle gange, ordføreren mener det.

Grunden til, at jeg kommer med det her lange indspil, er, at jeg jo synes, at det her bliver meget snak. Vi siger alle de rigtige og flotte ord, men – og nu bliver jeg sådan rigtig nordjysk – det siger vi jo, hver gang der er lidt lavkonjunktur, og vi siger det, hver eneste gang vi lige skal fikse et eller andet, så vi kan få nogle flere ind på arbejdsmarkedet, og så er de ældre en god gruppe at henvende sig til.

Men vi glemmer bare en ting, og det er, hvordan mennesker udvikler sig. Vi har alle sammen levet i en verden, hvor vi ved, sådan cirka hvor vores arbejdsliv ender, altså ved de 65, 68 eller 70 år, men vi bliver også meget krævende ansatte, for vi behøver jo ikke længere finde os i, at mester er en tumling hele tiden, for det har vi økonomien til. Huset er betalt, og vi vil også gerne passe børnebørnene. Så hvordan får vi gang i den dialog om, at det grå guld jo ikke kun er billigt til salg?

Kl. 16:52

Formanden (Søren Gade):

Ordføreren.

Kl. 16:52

Jeppe Søe (M):

Nej, det er de så sandelig ikke. Jeg opfatter til gengæld også, at noget af det, der kræves nu, ud over de ting, hr. Kim Edberg Andersen nævnte, faktisk er et krav om også at blive brugt, når man hører, at der er brug for en, og det er jo et nyt krav. Det er noget, der er vokset langsomt frem. Jeg tror også, der er mange, der under corona opdagede, at man nyder at komme på arbejde, så man ikke skal være hjemme i Nordjylland med familien hele tiden. Altså, børn er rare, men det kan være rigtig rart at skulle på arbejde indimellem.

Så jeg tror i virkeligheden, at der er rigtig mange ting i tiden, som gør, at man har en begyndende forståelse for, hvor værdifuldt det er at gå på arbejde og møde en kollega eller to og skabe noget og komme hjem og være stolt over det, man har skabt. Det tror jeg faktisk gør en forskel. Det er ikke kommet fra os, det er kommet med fra dem, som bl.a. bor oppe hos os to i Nordjylland.

Kl. 16:53

Formanden (Søren Gade):

Hr. Kim Edberg Andersen.

Kl. 16:53

Kim Edberg Andersen (NB):

Nu skal jeg snart hjem på weekend, så jeg kommer aldrig nogen sinde til at sige, at jeg er glad for at komme væk hjemmefra – jeg skal jo hjem igen, så i Nordjylland lærer vi hurtigt at regne ud, hvordan det hænger sammen.

En anden ting, jeg gerne vil spørge om, er, hvordan vi får fjernet den her diskrimination. Det er det ene spørgsmål til Moderaterne. Og når vi så har fået fjernet diskriminationen, hvordan får vi så løst det, som hr. Morten Messerschmidt peger på, nemlig at man ikke bare som med et su-klippekort kan starte og stoppe sin pension, når man har lyst. Det kan godt være, at man har brug for at starte og stoppe den, og så kunne det være en god idé, at man kunne have x antal pensionsklip til 14½ år, eller hvor længe det nu er.

Kl. 16:53

Formanden (Søren Gade):

Ordføreren.

Kl. 16:53

Jeppe Søe (M):

Jeg tør sige det meste, selv om jeg skal hjem, for jeg er nyskilt, og så kan man jo sige i alt – det kan jeg anbefale, det giver en kæmpe frihed. Nej, i forhold til helt konkrete ting synes jeg det handler om, at når vi taler om at lave en kulturforskel, og det er jo faktisk det, vi gør – en kulturforandring – så er det noget, man skal gøre bl.a. gennem ord. Jeg synes, at ligesom Kim Edberg Andersen tidligere sagde, at vi i virkeligheden med nogle ord forsøger at tale ældre op, så kan de ord, vi bruger til at omtale f.eks. en pension eller lignende alene gøre, at man kommer til at tale ældre ned. Så jeg tror faktisk bare, vi skal være mere opmærksomme på det. Det var ikke svar på alle spørgsmål, men vi kan tage dem bagefter.

Kl. 16:54

Formanden (Søren Gade):

Nu er der ikke flere korte bemærkninger. Vi siger tak til hr. Jeppe Søe fra Moderaterne, og jeg byder nu velkommen til fru Kirsten Normann Andersen fra Socialistisk Folkeparti.

Kl. 16:54

(Ordfører)

Kirsten Normann Andersen (SF):

Tak for det. Og tak til Dansk Folkeparti for at sætte den her dagsorden, også selv om det bliver sent på eftermiddagen, for det er en vigtig dagsorden, synes jeg.

Vi taler ofte om de svækkede ældre, som ikke kan holde til arbejdet i den sidste del af arbejdslivet. Det synes jeg også er en vigtig debat, og løsningerne burde i virkeligheden være overkommelige. For fakta er, at langt de fleste ønsker at forsørge sig selv så længe som overhovedet muligt. Efterløn og Arnepension og seniorpension og førtidspension og især folkepension er ikke ydelser, man bliver fed af. Og jeg bliver både skuffet og vred, når seniorer bliver ekskluderet fra arbejdsmarkedet mod deres vilje, især i en tid, hvor vi mangler arbejdskraft.

I min egen omgangskreds har en god ven for nylig været nødt til at indgå en fratrædelsesaftale, alene fordi virksomheden foretrak yngre og billigere arbejdskraft. Da han ikke selv valgte at gå på pension, var der pludselig ingen grænser for de fejl, som arbejdspladsen mente han gjorde sig skyldig i. Det er muligt, at de fysiske kræfter ikke er de samme i seniorårene som i ungdomsårene – det kan jeg også selv mærke. Det er jo en del af det at blive ældre. Men erfaring er faktisk en kompetence, som kan skabe ro i hverdagen.

En erfaren jordemoder håndterer bare en krise med større ro end den unge og uerfarne jordemoder, som møder krisen for første gang, og derfor giver det god mening, at de to får lov til at arbejde sammen så længe som overhovedet muligt. Diversitet i alder er bare en ressource. Derfor er det også stærkt bekymrende, når næsten hver anden over 50 år føler sig diskrimineret på arbejdsmarkedet – et fænomen, som er i stigning – og det er helt uacceptabelt, når arbejdsgiverne samtidig skriger på arbejdskraft.

At knap hver sjette senior stopper på arbejdsmarkedet på grund af en fyring eller en aldersgrænse, er alvorlige tal. Ikke alle kan, men mange seniorer vil gerne arbejde. De vil gerne bidrage, men de har brug for smidigere rammer. Ikke alle kan holde til at arbejde 37 timer om ugen, og hvorfor så ikke tilbyde lidt færre timer? Samtidig bliver vi også nødt til at sande, at der er ikke en one size fits all-løsning – det hedder det altså. Mureren, der har slæbt sten i mange år, bliver fysisk nedslidt, uanset hvad vi herinde bestemmer, at pensionsalderen skal være, og den murer skal have ret til at trække sig tilbage eller alternativt efteruddanne sig til et helt nyt seniorarbejdsliv.

Jeg er rigtig glad for aftalen i finansloven om et videncenter for seniorer på arbejdsmarkedet, og jeg håber, at man kommer til at inddrage de ansatte selv. Jeg håber, at seniorerne vil bidrage med eksempler på, hvordan de er fantastiske studievejledere, som kender alle de trick, der skal til, for at få en arbejdsdag til at fungere i praksis; hvordan man løser opgaverne på en lettere måde; hvordan man multitasker inden for det fag, som jeg selv kommer fra, for det er det, man ved, når det er sådan, at man har arbejdet i mange år.

Vores eget udspil fra foråret indeholder også et forslag om, at man skal have ret til nedsat tid, når man fylder 60 år; at alle offentlige arbejdspladser skal have en seniorpolitik; at man skal have større mulighed for efter- og videreuddannelse; og at vi skal have en handleplan imod diskrimination. De gamle medarbejdere er måske de dyre, men vi bliver nødt til at være opmærksomme på, at man ikke fyrer den dyre, blot fordi man foretrækker en ung og billig, især i en tid, hvor det er sådan, at man mangler arbejdskraft.

Min far gik på efterløn, da han var 63 år. Det gjorde han ikke af egen fri vilje; det gjorde han, fordi der var nedskæringer på fabrikken Og han gjorde det i solidaritet med de yngre kolleger, som alternativt havde risikeret, at de skulle på dagpenge, for sådan gjorde man på det tidspunkt. Han søgte nyt arbejde, men uden held. Han fik aldrig et nyt arbejde, og det blev et vendepunkt i mine forældres liv, både økonomisk, men også socialt.

Forskellen på dengang og i dag er, at nu er det unødvendigt. Det er unødvendigt at fyre ældre medarbejdere i en tid, hvor det er sådan, at vi har stor mangel på arbejdskraft. Ord gør noget, og derfor skal vi også tale om det. Men ældre medarbejdere er altså ikke bare en god buffer. Jeg tror, at vi skal tale ligeværdighed ind i debatten omkring seniorer på arbejdsmarkedet og også som arbejdskraft. Det tror jeg faktisk er en ret vigtig ting her, og jeg er glad for, at der er et flertal for den dagsorden. Tak for ordet.

Kl. 16:59

Formanden (Søren Gade):

Tak for det. Der er en enkelt kort bemærkning. Hr. Morten Messerschmidt, Dansk Folkeparti, værsgo.

Kl. 16:59

Morten Messerschmidt (DF):

Tak for nogle, synes jeg, rigtig fine betragtninger. Det lader jo til, at vi har tænkt parallelt og måske også talt med de samme. Det bringer mig frem til at spørge om, hvordan ordføreren vil se på det her med en  firpartsinstitution. Altså, jeg synes jo, Ældre Sagen er en utrolig agil og kreativ bevægelse, som virkelig er god til at komme med de gode forslag: Der kommer idéer, der udspringer af Holland, så fra Norge, Sverige osv.

Ville det ikke være oplagt at lade den organisation, der jo trods alt favner, tror jeg, næsten en million danskere som medlemmer, indgå i det her permanente arbejde?

Kl. 17:00

Formanden (Søren Gade):

Ordføreren.

Kl. 17:00

Kirsten Normann Andersen (SF):

Jeg synes, at man skal inddrage civilsamfundsorganisationer, så meget som man overhovedet kan. Jeg har f.eks. selv et nært samarbejde med Alzheimerforeningen, som kæmper for, at unge med alzheimer, som jo bliver diagnosticeret i dag, fordi vi beder dem om at blive det, og fordi vi kan det, stadig væk har brug for at have tilknytning til arbejdsmarkedet så længe som overhovedet muligt. Men de oplever faktisk, at de bliver opsagt, så snart de har en diagnose. Så er det ikke ret attraktivt at få en diagnose, skal jeg hilse og sige.

Så jeg synes, at det er vigtigt, at man taler med mange organisationer. Danske Handicaporganisationer har også nogle vigtige betragtninger, i forhold til hvordan borgere med fysisk handicap bliver diskrimineret på arbejdsmarkedet. Der kunne vi i høj grad have draget nytte af nogle af de erfaringer, som man også har der. Så jeg synes, at man skal inddrage civilsamfundsorganisationer, men jeg ville være bekymret for, at man vælger nogle frem for andre.

Kl. 17:01

Formanden (Søren Gade):

Hr. Morten Messerschmidt.

Kl. 17:01

Morten Messerschmidt (DF):

Det synes jeg jo er en rigtig god betragtning. Vi har selv en handicappet datter, og i den forbindelse tænker vi ofte over, hvordan man får en fod ind på arbejdsmarkedet. Der er mange strukturer, men også en kultur, som forhindrer det.

Hvordan får vi så sådan en trepartsinstitution til at fungere og interagere med civilsamfundet? For det kommer jo ikke bare af sig selv. Altså, hvis man beslutter sig for at sidde tre om et bord, kan der jo godt være en tendens til, at man siger: Så skal der ikke være flere stole. Så hvordan sørger vi for, at der er dækket op til alle dem i civilsamfundet?

Kl. 17:02

Formanden (Søren Gade):

Ordføreren.

Kl. 17:02

Kirsten Normann Andersen (SF):

Det er der jo mange måder man kan gøre på, kan man sige. Men jeg tror også, at den samtale, vi har her, er vigtig. Jeg mødte selv den her unge kvinde, som var blind, og som insisterede på, at hun gerne vil have et ordinært arbejde. For med de rigtige hjælpemidler var hun faktisk mindst lige så god en medarbejder som dem, der i øvrigt var ansat i et ordinært arbejde.

Jeg tror måske, at vi også har stirret os en lille smule blinde på det her med, at man skal man have et tilskud, hvis man fejler et eller andet, for ellers kan man overhovedet ikke få et arbejde. Så jeg tror, at der er noget med, hvordan vi tænker, og den måde, som vi også er gået til arbejdsmarkedet på. Hvis vi skal skabe noget mere rummelighed, og det skal vi, skal vi tale om, hvordan vi gør det, og også tænke på en anden måde. Der løb min tid lige ud.

Kl. 17:02

Formanden (Søren Gade):

Tak for det. Der er ikke flere korte bemærkninger, så vi siger tak til fru Kirsten Normann Andersen fra Socialistisk Folkeparti. Jeg byder nu velkommen til hr. Dennis Flydtkjær fra Danmarksdemokraterne.

Kl. 17:02

(Ordfører)

Dennis Flydtkjær (DD):

Først tak til Dansk Folkeparti for at indkalde til den her vigtige debat, som jeg synes har udviklet sig til at være meget løsningsorienteret. Det synes jeg da er superpositivt. Jeg tror egentlig, at vi bredt er enige om, at der her er en god dagsorden og noget, vi kan stå sammen om at gøre noget ved.

Vi ved, at vi over de næste mange år kommer til at mangle utrolig meget arbejdskraft, og derfor synes jeg, det er vigtigt, at vi ser bredt på, hvordan vi kan få danskerne til at gøre en ekstra indsats. Det kan være alt lige fra skattereformer til alt muligt andet. Men jeg tror, at det her er en god dagsorden, vi får fokus på, altså hvordan vi kan holde seniorerne mere på arbejdsmarkedet. For her er der en kæmpe arbejdskraftreserve eller en kæmpe guldgrube, hvis man kan bruge de ord.

Jeg tror faktisk, at rigtig mange gerne vil blive på arbejdsmarkedet, hvis forholdene er dertil. Der er naturligvis rigtig mange faktorer, der spiller ind, for at det kan lykkes, og der er sikkert også mange problemstillinger. Det er helt umiddelbart logisk, at det gælder om at motivere folk, såfremt de vil og kan, til at blive noget mere på arbejdsmarkedet. Men der er selvfølgelig også den anden udfordring, som også er en del af debatten, at vi selvfølgelig skal have gjort op med den diskrimination, der er, hvor man alene bliver fyret, fordi man har en forkert alder. Det er selvfølgelig ikke i orden.

Som det også er fremgået af debatten, er det jo helt åbenlyst, at det, der nok er den store løsning, men også den svære løsning, er, at arbejdsvilkårene i høj grad bliver forhandlet hjem af arbejdsmarkedets parter. Derfor synes jeg også, at det er godt, at vi har fokus på den del af det, for det er jo i høj grad også en kulturændring, der skal til derude. Måske kan man få det ind i aftalerne – som hr. Morten Messerschmidt også har sagt – at dem, der er 60+ eller 65+, kan komme ned i tid. Det synes jeg da er oplagt. Men jeg tror måske ikke – og det hører jeg heller ikke hr. Morten Messerschmidt sige – at det er lovgivning, der skal til, men det er overenskomster, man skal prøve at se om man kan få det ind i. Her kunne en del af debatten, som vi også har i dag, måske være med til at presse i den retning.

Der er selvfølgelig også nogle andre ting, som peger på os herinde. Det er, hvordan vi regulerer via lovgivning. Det kan være, hvordan skattelovgivningen er for at blive på arbejdsmarkedet, modregningsregler i pensionssystemet osv. Nu har vi lige fjernet noget modregning, og det er jo supergodt, men jeg synes faktisk også, at det er vigtigt at nævne, at vi også har nogle initiativer som bl.a. den her seniorpræmie, som er supergod. Man giver folk en ekstra bonus, hvis de arbejder henholdsvis 1 år og 2 år mere efter deres folkepensionsalder. Jeg synes også, at det er vigtigt, at vi stadig væk holder snuden i sporet på den del, at det ikke kun er arbejdsmarkedets parter, men at vi faktisk også kan give nogle incitamenter herindefra. Det gør vi også. Det er ikke for at sige, at vi ikke anerkender det. Men at vi også stadig væk holder fokus på det herinde, tror jeg er rigtig vigtigt.

Som sagt er der jo mange faktorer, der spiller ind. Og noget af det, jeg har bemærket, da jeg læste op på den her debat, er, at når man spørger seniorerne selv, er meget af det, der gør, at de måske kunne overveje at blive noget længere tid på arbejdsmarkedet, bl.a. at man kan komme på nedsat tid – som vi også har debatteret – og at man kan få mere fritid, øget fleksibilitet eller måske bare et bedre psykisk arbejdsmiljø. Og det tror jeg er supervigtigt at vi har fokus på. Derfor synes jeg også, at det er godt, og der lød også til at være en bred opbakning til, at det kunne være supergodt, hvis man i højere grad kunne få folk til at blive på arbejdsmarkedet, måske på 20 timer eller på 15 timer, eller hvad man nu har brug for og mod på. Det tror jeg da ville være godt både for den ældre, men sådan set også for virksomheden, fordi man får fastholdt den utrolige viden, der kan ligge i en seniormedarbejder.

Jeg synes også, at det egentlig er vigtigt lige at få nævnt igen – selv om det har været fremme i korte bemærkninger – at Forsikring & Pension har lavet en undersøgelse, der viste, at det offentlige har den udfordring, at folk trækker sig tilbage, i gennemsnit 1 år og 4 måneder før man gør det ude i det private erhvervsliv. Det tegner lidt til, at vi har en udfordring, som vi politisk også kan være med til at påtale. Ministeren kan gøre det i staten, og vi i partierne har jo byrådsmedlemmer rundtomkring og kan være med til måske at sætte det på dagsordenen dér. Det kan være en aftale mellem KL og regionerne, hvor man måske kan prøve at få skrevet nogle tekstbidder ind om, at det her skal være et fælles fokuspunkt, fordi der er et kæmpe potentiale for at lave forbedringer på det område.

Så vil jeg også nævne noget, der har været en del af debatten, nemlig det med Norge og Sverige. Der har jeg også læst mig frem til, at hvis bare andelen af personer, som arbejder 5 år efter folkepensionsalderen, kan øges med knap 5 pct., hvilket ville udligne forskellen i forhold til det niveau, man har i Norge og Sverige, kan man få 7.500 ekstra sæt hænder til at være på arbejdsmarkedet. Og hvis nogen lurer på, hvorfor det er et andet tal end det, som hr. Morten Messerschmidt sagde, er det, fordi det er en anden tidsperiode. Det, jeg har fundet undersøgelser på, er 65-69-årige. Men hvis man bare får det øget med 5 pct., er det 7.500 ekstra hænder. Det er trods alt pænt meget bare ved at gøre som vores nabolande.

Så der er helt oprigtigt mange ting, vi kan gøre, og det er godt, at vi får det her fokus på det i debatten i dag. Så igen tak for at have indkaldt til den.

Kl. 17:07

Formanden (Søren Gade):

Tak for det, og der er foreløbig to med korte bemærkninger, først fru Kirsten Normann Andersen, Socialistisk Folkeparti. Værsgo.

Kl. 17:08

Kirsten Normann Andersen (SF):

Tak for det. Jeg hæfter mig i virkeligheden bare ved formuleringen. For hvis vi fokuserer den her debat på en måde, hvor vi kommer til at tale om, at vi skal motivere seniorerne til at blive på arbejdsmarkedet, fordi vi har brug for dem, så er det bare noget andet, end hvis det er sådan, at vi erkender, at der er en række barrierer for, at seniorer overhovedet kan få et arbejde, altså at de f.eks. ikke bliver kaldt til samtale, hvis de er ledige, at de f.eks. risikerer at blive presset ud af arbejdspladsen, måske fordi de netop er de dyreste medarbejdere, eller fordi det bare er sådan, man har gjort, altså at det er blevet en kultur, at seniorerne skal vige pladsen for de unge. Men det har vi bare ikke råd til lige nu. Så derfor bliver vi også nødt til at ændre vores retorik og få fjernet nogle barrierer.

Hvad tænker ordføreren om at det i virkeligheden mere er det, der bliver vores fokus, end at vi skal lokke nogle til at blive lidt længere?

Kl. 17:08

Formanden (Søren Gade):

Ordføreren.

Kl. 17:08

Dennis Flydtkjær (DD):

Tak for spørgsmålet. Jeg tænker jo egentlig, at det er begge dele. For jeg synes jo, det er rent positivt ment, at vi skal motivere folk til at blive længere på arbejdsmarkedet, hvis de vil og kan, men det er jo også klart, at jeg skal have fokus på den anden del, hvor folk diskrimineres eller de bliver fyret på grund af alder, eller at man f.eks., som det også blev nævnt – nu kan jeg ikke huske, hvem af ordførerne der nævnte det – ikke bliver sendt på kursus, fordi man har en vis alder, og det så ud fra virksomhedens synspunkt ikke kan betale sig at opkvalificere medarbejderen.

Så vi skal selvfølgelig også have fokus på den anden del. Så hvis det, der står tilbage, er, at det har været det ene fokus i min tale, så beklager jeg, for det har i hvert fald ikke været hensigten med det. Selvfølgelig skal vi have fokus på begge dele.

Kl. 17:09

Formanden (Søren Gade):

Hr. Thomas Monberg, Socialdemokratiet.

Kl. 17:09

Thomas Monberg (S):

Tak skal du have. Og tak for en god tale og en imødekommende tale. Jeg lagde mærke til, at ordføreren tidligere også nævnte det her med forskellen på det kommunale og det private arbejdsmarked. Nu kommer jeg selv fra den kommunale verden, hvor vi faktisk har taget en hel del fleksjobbere og noget socialt ansvar med ind i det her, og jeg nævner det bare, fordi man, hvis man skal sammenligne noget, så også skal sammenligne det rigtigt.

Så anerkender ordføreren ikke, at det kommunale, det statslige og det offentlige i det hele taget antager en større social rolle, som måske også kan påvirke det med alderen, fordi man tager nogle, der er nedslidte eller andet, med ind for at give dem et stykke arbejde?

Kl. 17:10

Formanden (Søren Gade):

Ordføreren.

Kl. 17:10

Dennis Flydtkjær (DD):

Jo, jeg skal medgive, at der kan være mange faktorer, der ligger under de tal, og som man ikke sådan umiddelbart kan se ud af det, og det, at der er en forskel på 1 år og 4 måneder, kan jo være ud fra brancherne, det kan være travlhed på hospitalet, eller at der er mere pres på det at være sosu-assistent, som gør, at man så stopper, fordi man måske ikke kan holde til det mere. Så der kan jo være mange faktorer, der spiller ind i det.

Men der er jo i hvert fald et generelt problem, og når der alligevel er en ret stor forskel på 1 år og 4 måneder, synes jeg i hvert fald, der er noget at arbejde med i de kommunale systemer. Så er det klart, at man skal anerkende, at der for nogles vedkommende kan være nogle gode grunde til det, fordi de måske har taget et større socialt ansvar ved at have flere fleksjobbere, folk, der er nedslidte, eller noget andet. Det anerkender jeg.

Kl. 17:10

Formanden (Søren Gade):

Hr. Thomas Monberg.

Kl. 17:10

Thomas Monberg (S):

Tak til ordføreren for at anerkende det. For det er jo netop en faktor, og hvis vi skal lovgive og gøre noget i en trepartsforhandling, er det jo også rart, at vi går derind med åbne øjne, og at vi er åbne for, hvorfor situationen er, som den er. For jeg synes jo netop ikke, vi skal straffe dem, der tager et socialt ansvar i det offentlige og kommunale, det tog vi i hvert fald i den kommune, jeg var i. I forbindelse med ethvert budget satte vi et mål om, hvor mange fleksjobbere og hvor mange af dem, som var på ledighedsydelse eller andet, vi ville tage ind.

Så derfor tog vi et ansvar, og det ved jeg også at der er rigtig mange andre kommuner der gør.

Kl. 17:11

Formanden (Søren Gade):

Ordføreren.

Kl. 17:11

Dennis Flydtkjær (DD):

Men jeg tror, at noget af det, de f.eks. skal være bedre til i det offentlige, jo bl.a. er det, at man, når man kommer hen sidst i sit arbejdsliv, får tilbudt nedsat tid. Jeg har jo haft møde med akademikernes fagforening, var det, så vidt jeg husker, som nævnte, at de faktisk havde en udfordring med, at mange af deres medlemmer skulle være på fuld tid, og de ellers røg ud. Og det var faktisk typisk i det offentlige, hvor man jo måske godt kunne fastholde dem. Og det er jo typisk ikke, fordi man har nedslidning som et problem, men at man måske ønsker noget mere fritid, at passe børnebørnene, og man godt vil have en tilknytning til arbejdsmarkedet, måske på 20 timer. Så der er også udfordringer den anden vej.

Men igen anerkender jeg fuldt ud, at der kan være nogle sociale tilfælde, der gør, at man har taget et specielt socialt ansvar, som gør, at der kan være nogle andre tal, der boner ud. Så det skal vi selvfølgelig også være opmærksomme på.

Kl. 17:12

Anden næstformand (Jeppe Søe):

Tak til ordføreren, og den næste ordfører står klar. Fru Sólbjørg Jakobsen, Liberal Alliance.

Kl. 17:12

(Ordfører)

Sólbjørg Jakobsen (LA):

Tak, formand, og endnu en gang tak til Dansk Folkeparti for at sætte et vigtigt emne på dagsordenen. Det er faktisk på sin plads, synes jeg, at vi få snakket de ældre op og får snakket seniorerne på arbejdsmarkedet op. Vi har brugt enormt meget tid i løbet af det sidste stykke tid, i hvert fald også i valgkampen, på at snakke om udfordringer og snakke om, hvor nedslidt man kan være som ældre. Det er selvfølgelig klart, at vi skal have en god arbejdsmarkedspolitik, og eksempelvis seniorpensionen bakker vi op om, og vi kan godt se, at der er nogle, der havner i den situation. Men det skal ikke simpelt hen ikke fylde hele debatten, for det er simpelt hen ikke rigtigt, at det gør sig gældende for alle. Så tak for, at vi får lagt lidt i den anden vægtskål her.

Der er faktisk grund til, at vi også snakker det op, især efter de sidste 30 år. Som ministeren også kommer ind på, er der nemlig i løbet af de seneste 10 år kommet 136.000 flere lønmodtagere, som er over 60 år, i arbejde. Vi har faktisk aldrig haft flere seniorer i beskæftigelse, end vi har lige nu. Ledigheden for personer over 60 år er 2,8 pct. og er lige så lav som for befolkningen generelt. Det er positivt, og det er positivt, at vi har alle de her seniorer i beskæftigelse, og i Liberal Alliance så vi også gerne, at der kom endnu flere, ikke kun for deres egen skyld – altså især i forhold til dem, som vi hører gerne vil det, men som oplever en aldersdiskrimination – men også for alle vores andres skyld. Jeg tror, at jeg taler for de fleste, når jeg siger, at der ikke er noget bedre end en erfaren kollega, der kan hjælpe til, når man som ny på arbejdsmarkedet skal i gang med lidt af hvert.

Der er problemstillinger, vi skal tage fat i, og jeg synes, at vi alle sammen her i salen i dag kommer meget ind på det, nemlig at oplevelsen af den her aldersdiskrimination af stigende, på trods af at vi kan se, at flere vil arbejde længere, og på trods af at vi kan se, at virksomhederne tager højde for de ældre og også for dem, der har andre udfordringer. De ældre har bare ikke nødvendigvis i sig selv udfordringer kun på grund af deres alder. Det synes jeg fylder enormt lidt. Der er mange, som går igennem et glædeligt arbejdsliv og bidrager på en skøn og dejlig måde til deres arbejdsplads, og som er de bedste kollegaer, og de er faktisk aldrig svage eller handicappede eller noget som helst i den stil.

Det synes jeg er godt at vi får italesat her, for det er nemlig det, der skal til. Det er kulturen. Det er opfattelsen. Der synes jeg, at det er godt, at vi kan løfte det her i salen, men det er også noget, hvor vi selv skal kigge indad og skal kigge ud til omverdenen og til arbejdsgivere og til kollegaer derude, og så skal vi lige få vendt den her opfattelse, for det tror jeg er en bærende faktor i den her diskussion. Og vi er også med på at kigge på, hvordan vi så får sørget for, at der er gode vilkår for ældre, der så har nogle behov, som andre ikke har, på grund af deres alder. Men jeg synes ikke, at det er det, vi snakker om her. Her snakker vi om dem, der vil, og dem, der kan, og som vi skal være åbne for og være glade for vil deltage.

Jeg vil afslutningsvis læse en vedtagelsestekst op, som vi har udarbejdet sammen med Radikale Venstre. Jeg skulle hilse fra deres ordfører og sige, at hun beklager meget ikke at kunne være her. Hun sidder til forhandlinger i et ministerium. Det er hende, der har været primus motor på vedtagelsesteksten, så jeg skulle hilse mange gange. Forslaget til vedtagelse er fremsat af os i Liberal Alliance, Danmarksdemokraterne, Det Konservative Folkeparti, Radikale Venstre og Nye Borgerlige.

Forslag til vedtagelse

»Folketinget anser seniorer som en betydningsfuld del af det danske arbejdsmarked og som en gruppe, vi skal fastholde i arbejde. Seniorer har erfaring, der er til gavn for os alle, og det er derfor væsentligt, at alder ikke er en barriere i arbejdslivet. Ældre medarbejdere er lige så produktive som yngre medarbejdere, alligevel oplever mange ældre en usikkerhed omkring deres arbejdsliv.

Folketinget ønsker at bekæmpe aldersdiskrimination og sikre et arbejdsmarked, hvor seniorer kan bidrage med deres kompetencer. Det skal ske til gavn for både den enkelte senior på arbejdsmarkedet og for hele samfundet.

Folketinget anerkender, at der allerede er gjort noget for at gøre det attraktivt at arbejde, men er også klar til at kigge på yderligere økonomiske incitamenter og til at fjerne bureaukrati og regler, der må stå i vejen for seniorers arbejdsliv.«

(Forslag til vedtagelse nr. V 33).

Tak for ordet.

Kl. 17:17

Anden næstformand (Jeppe Søe):

Tak for det. Forslaget vil indgå i den videre forhandling. Der er en kort bemærkning fra hr. Morten Messerschmidt, Dansk Folkeparti.

Kl. 17:17

Morten Messerschmidt (DF):

Tak for det. Og tak for en glimrende vedtagelsestekst, som jo på mange stræk minder om det, som vi i Dansk Folkeparti er blevet enige med regeringen og SF om. Men der er alligevel en enkelt ting, som ikke er nævnt i den vedtagelsestekst, som fru Sólbjørg Jakobsen lige har læst op, nemlig det her spørgsmål om nedsat tid. Der vil jeg bare høre: Er det sådan et fravalg, man har taget, eller er det, fordi man kan se, at det er en del af debatten, eller er det bare en forglemmelse? Nu kan fru Sólbjørg Jakobsen nok bedst svare for sit eget partis vedkommende, men hvordan ser man på det her med, at man lader den model, der findes i finanssektoren, om, at man, når man nærmer sig pensionsalderen, kan gå ned på en 4-dagesarbejdsuge, bredes ud til også andre sektorer? Og selvfølgelig skal det være med fuld respekt for arbejdsmarkedets parter.

Kl. 17:17

Anden næstformand (Jeppe Søe):

Ordføreren.

Kl. 17:17

Sólbjørg Jakobsen (LA):

Tak for spørgsmålet. Jeg kan kun svare for mig selv og mit eget parti, og ja, jeg har også set, hvordan finanssektoren har indført det her, og at de har seniorer, der er længere tid på arbejdsmarkedet. Det, som jeg også synes er værd at kigge på, når man ser på finanssektoren, er, at de også har et lavt sygefravær, også for kvinders vedkommende, som generelt har et højere sygefravær end mænd, og de har folk, der arbejder i flere timer, og folk, der arbejder længere, altså i arbejdstiden.

Det, som meget af det bunder i, tror jeg er, at de er i trivsel. Og trivsel bidrager til – det viser også andre undersøgelser – at man arbejder flere timer, at man er mindre syg og har færre sygedage, og at man også arbejder længere. Så jeg ser ikke hr. Morten Messerschmidts forslag om en kortere arbejdsuge som det, der specifikt gør, at folk er længere tid på arbejdsmarkedet. Jeg synes, det er noget, der er værd at tage med ind, og jeg bakker også op om det – det kan sagtens være noget i den stil. Men jeg vil gerne have det lidt mere rundet af.

Kl. 17:18

Anden næstformand (Jeppe Søe):

Hr. Morten Messerschmidt.

Kl. 17:18

Morten Messerschmidt (DF):

Jeg anerkender fuldt ud, at det ikke gør det alene. Altså, vi har lavet et udspil, hvor der er en hel palet af tanker, og jeg har ingen naiv forestilling om, at vi får det hele igennem, men vi prøver sådan bid for bid at presse på. Og jeg er i hvert fald rigtig glad for, at der nu tegner sig et flertal – men vi stemmer først i morgen – for en tekst, der ligesom åbner for det her med en reduceret arbejdsuge.

Alligevel er vi ved at blive overhalet af virkeligheden, for i rigtig mange kommuner vedtager man jo det her. Jeg mindes i hvert fald at have læst sådan ud af den ene øjenkrog, at man her i København tilbyder sine ansatte at kunne gå ned på kortere arbejdsuge. Jeg tror også, det har noget på sig.

Kl. 17:19

Anden næstformand (Jeppe Søe):

Ordføreren.

Kl. 17:19

Sólbjørg Jakobsen (LA):

Jeg undres over, at man siger det her med respekt for arbejdsmarkedets parter, men at vi så skal beslutte herinde, hvad det konkret skal indeholde. Jeg synes, at meget af det skal komme fra arbejdsgiverne og lønmodtagerne selv; der synes jeg ikke, vi skal starte med her i Folketinget at diktere, hvad det er, det skal indeholde. Jeg kan godt se, hvor det kommer fra, men jeg er bare ikke helt enig i, at det er herfra, det skal starte. Det skal ske ved arbejdsmarkedets parter.

Kl. 17:20

Anden næstformand (Jeppe Søe):

Dermed tak til ordføreren for Liberal Alliance. Så er det fru Helle Bonnesen fra Det Konservative Folkeparti.

Kl. 17:20

(Ordfører)

Helle Bonnesen (KF):

Da jeg var i 20'erne, fik jeg et job i et sekretariat. Vi var tre kvinder, der blev sat sammen. Jeg var som sagt i 20'erne; så var der Elise, der var i 50'erne; og så var der fru Neukirsch, der var i 80'erne. Vi indgik i sådan en treenighed, hvor vi skulle få det til at fungere – og det fungerede. Jeg var dog lidt knotten over fru Neukirsch. Hun ville helst møde kl. 10, for så kunne hun bruge sit mimrekort. Man havde først tilladelse til at bruge busserne, når dagen var nået til kl. 10. Så vi måtte lige file kanterne af. Men det lærte mig virkelig, at alder sammen kan noget.

Derfor vil jeg også sige tak til Dansk Folkeparti for at rejse den her vigtige debat. Og efter at Det Nationale Forskningscenter For Arbejdsmiljø i den her måned eller måske forrige måned har kunnet vise, at der fortsat er et stigende problem med aldersdiskrimination på arbejdsmarkedet, så er debatten jo kun blevet mere relevant. Det er en diskrimination, som mange borgere oplever, allerede når de fylder 50 år; en alder, hvor man jo for manges vedkommende føler sig ung og arbejdsdygtig, som undersøgelser også understøtter.

Endvidere viser undersøgelser, at ældre medarbejdere er lige så produktive som yngre medarbejdere, bidrager med viden og erfaring, er guld værd for arbejdspladserne, og som bekendt er et gode, som yngre medarbejdere får gavn af. Ældre medarbejdere er altså erfarne medarbejdere, som skaber stabilitet og bygger bro til de nye.

Derudover står vi jo i en situation, hvor der er akut brug for arbejdskraft. Vi oplever det i sundhedsvæsenet, i håndværkerbranchen, i restaurationsbranchen. Og mangel på arbejdskraft er faktisk en af vores største og mest presserende økonomiske udfordringer. Hvis virksomhederne ikke har tilstrækkelig med hænder og fødder, hjerner og hjerter, så sakker vores samfund bagud. Det ønsker vi ikke hos Konservative, og det tror jeg ikke der er nogen der ønsker.

Derfor kan vi heller ikke vende det blinde øje til, når vi gang på gang ser analyser og undersøgelser, som viser, at ældre borgere har svært ved at få et job, blot fordi de er ældre. Vi har behov for et arbejdsmarked, som forstår og formår at omfavne forskellighed og variation i alder. De, som kan og vil, skal have mulighed for at fortsætte, og derfor skal vi her sørge for at omdanne vores arbejdsmarked til at kunne rumme seniorer. Det er spild af god arbejdskraft, hvis ikke vi udnytter de mest erfarne.

Hos Det Konservative Folkeparti har vi et ønske om, at Danmark skal være bedre til at fastholde seniorerne på arbejdsmarkedet, og derfor foreslog vi bl.a. også tidligere, at man kunne kigge på et højere beskæftigelsesfradrag for dem, som ønsker at fortsætte med at arbejde. Det mener vi gør en betydelig forskel, som kunne bidrage til, at nogle, som måske har nået pensionsalderen, ville blive på arbejdsmarkedet.

Hvis vi kigger på sådan de lidt mere konkrete ting, er der jo meget af det, der allerede har været diskuteret i dag, f.eks.: Hvad kan vi lære af landene omkring os? Hvad kan vi også lære af de her forskelle, der findes mellem det offentlige og det private? Hvorfor er erfaringerne og tallene så forskellige? Hvor er de gode rollemodeller for, at det er lykkedes? Der kan være økonomiske incitamenter. Vi har her i salen allerede været inde på nogle af dem, bl.a. den her 2-årige begrænsede indsats i sundhedsbranchen med modregning af efterlønnen, og vi har talt om afskaffelse af modregning i folkepensionens grundbeløb. Så vi er jo allerede i gang.

Så synes vi også, at a-kasserne kunne komme hen at blive en meget central spiller. Her i salen har vi også vedtaget, at vi nu skal lægge et øget ansvar på a-kasserne i de første 3 måneder. A-kasserne selv har jo været ude at sige, at de sagtens kunne se, at det kunne blive en længere periode. Her skal vi sørge for at være gode til at evaluere og måske netop at udvide tidshorisonten.

En af grundene til, at a-kasserne er så vigtige, er netop det her med, at hvis først en person er ude af arbejdsmarkedet, er blevet arbejdsløs, så er det så svært at få den senior tilbage på arbejdsmarkedet. Men a-kasserne siger, at hvis man allerede i den periode, hvor man er i opsigelse, begynder at tage fat på at finde det næste job – hvis man gerne vil have et næste job – så er resultaterne meget bedre. Så en tættere kontakt til dem, det gælder, vil være en god start.

Til sidst er der jo masser af lovgivning, vi kan gå efter i sømmene. Små sten på vejen, bl.a. inden for transportsektoren, hvor man er begrænset af noget aldersdiskrimination omkring efteruddannelse i forbindelse med kørekort og stort kørekort osv. Så vi kan godt herinde finde meget selv.

Så med de ord vil jeg slutte af med endnu en gang at takke Dansk Folkeparti for at rejse forespørgslen. Det er en vigtig debat. Vi har fået nogle gode initiativer og konkrete ting på bordet, for vi skal selvfølgelig udnytte den arbejdsressource, som seniorerne kan tilbyde. Tak for ordet.

Kl. 17:25

Anden næstformand (Jeppe Søe):

Tak til Det Konservative Folkeparti. Næste ordfører er hr. Kim Edberg Andersen, Nye Borgerlige.

Kl. 17:25

(Ordfører)

Kim Edberg Andersen (NB):

Tak for det, formand. Jeg blev helt overrasket over, at det var mig allerede, men det er dejligt. Jeg sad lystigt og kiggede på hr. Morten Messerschmidt og tænkte, at det cirka var lige efter ham, at jeg skulle op; det var det ikke. Sådan er det med alderen.

Den 21. juni bliver jeg 50 år. Der kan jeg så mærke, at allerede der skal jeg forvente, at diskriminationen kommer. Det er der nok noget sandhed i et eller andet sted. Vi skal også passe på med at tale det for meget op. Vi skal tage tallene meget alvorligt, men vi skal også passe på med at tale det for meget op. Jeg tror, at noget, der er vigtigt, er, at vi begynder at italesætte, hvad der er godt ved at ansætte en på 50 år.

Jeg har selv siddet og ansat i masser af år. Jeg ved faktisk ikke, om man må sige det her. Med risiko for det vil jeg sige, at det her er humor; det er humor, bliver der sagt til dem med de breakinggule bjælker. Når jeg skulle ansætte en sekretær, har jeg altid joket med, at jeg enten skulle have en, der var så ung og køn, at når hun tabte en kuglepen, glemte jeg, hvad jeg lavede, eller skulle have en, der var så erfaren, at hun rent faktisk kunne aflaste mig. Jeg har altid valgt den sidste, for jeg var heldigvis af natur mest doven og havde brug for erfaringen og evnerne. Og igen vil jeg sige, at det var humor. Men der er en sandhed i det her. Den erfaring, vi snakker om, er jo den, der byder ind på en arbejdsplads med at kunne ret meget mere end det, der ofte står på cv'et. For de har prøvet noget og har en erfaring. De har stået på et kontor og lige pludselig skullet styre det hele, fordi der ikke var andre og nu var de der. Og så fik de en masse erfaring.

De ældre håndværkere, jeg har arbejdet sammen med, er dem, der ikke behøver at tænke over det og måler to gange og saver en gang, for de har erfaringen. Det kan godt være, at ham den unge spændstige med sixpacken, der kan bære lidt mere, lige umiddelbart er ham, hvor man tænker: Hold da op, han kan tjene nogle penge ind i virksomheden. Men så om mandagen har han været lidt for længe i byen; det har vi alle sammen prøvet. Han kunne være en karl om natten, men ikke om dagen. De har en tendens til – og det er jo også en påstand – at blive en lille smule mere syge op til en weekend end en på 70 år. Jeg kan ikke rende i byen på samme måde, som jeg kunne, da jeg var 22 år. Så ville jeg få en frygtelig skældud, når jeg kom hjem til konen – apropos det med at huske at sige, at man er træt af at tage hjemmefra.

Livsvilkårene for mennesker oppe i alderen er anderledes. De er i en anden situation. Når man ansatte nogen i 30'erne eller i 40'erne, vidste man, at de kom med en kæmpe børneflok og alle sammen havde lyst til at få flere. Og så er der barnets første sygedag og anden sygedag, og de skal på ferie, og alting skal planlægges. Men når man ansatte en på 55 år, var de egentlig glade for at komme hjemmefra og skulle bare lige skal have lidt fritid, hvis børnebørnene nu skulle passes. Så skulle man være fleksibel som arbejdsplads, for det var vigtigt for dem. Til gengæld havde de havde de nærmest aldrig et problem med at møde lidt tidligere eller være lidt senere på arbejdspladsen. Til forskel fra, dengang det hele var stress og jag og babyer og fodbold, havde de tid og nød deres arbejdsplads.

De historier skal vi huske at fortælle – måske ikke den første med humoren; det skal vi nok lade være med. Men vi skal huske at fortælle, hvor meget de ældre, vi faktisk har været rigtig gode til at tale ned, har at byde på. Og vi har været gode til at tale dem ned. Socialdemokraterne var rigtig gode til sidste valg, men der skulle vi have Arnepensionen igennem. Og der var alle ældre over 32½ år faktisk nedslidt og skulle have en værdig tilbagetrækning. Meget skulle jo sælges, og man skulle vælges i Folketinget. Og så var det en god måde at gøre det på. Så glemte vi bare bagefter at huske at fortælle om alle de andre, altså dem, der ikke havde brug for Arnepensionen, men som faktisk havde brug for lige at blive talt lidt op. Men der var vi jo valgt, og så var det ikke så vigtigt, og så glemte vi det.

Da der var stor ungdomsarbejdsløshed, opfandt vi alting for at få de ældre ud af arbejdsmarkedet, fordi de unge skulle ind på arbejdsmarkedet. Nu er virkeligheden, at vi ikke har nok på arbejdsmarkedet. Og så står vi og stamper i jorden og spørger, hvordan vi så får flere ældre ind. Det gør vi måske ved at tænke på, at når man bliver ældre, er man ikke så afhængig af penge. Huset er betalt, bilen er betalt, far og mor er ikke så dyr i drift, og man har faktisk planlagt lidt efter, at man snart skal på pension. Så det er svært at lokke med penge, selv om jeg fra Nye Borgerlige tænker, at incitamentet på pengepungen altid er et godt sted at starte.

Men hvordan løser vi det med fleksibiliteten både fra arbejdsgivere og fra staten, i forhold til hvordan man får den sidste del af ens arbejdsliv til at være noget, hvor man byder lidt mere ind, bare fordi man har lyst, og ikke så meget, fordi man skal betale noget? En løsning kunne være, at du laver et klippekort på din pension, sådan at du kan starte og stoppe. Nogle af os er naturligvis slidt, når vi er 70 år. Så kan det være, at vi har en periode med ondt i ryggen, men så kan det godt være, at når vi er 70½ år, har vi det godt i ryggen igen, og så kunne vi godt tænke os at arbejde igen. Hvorfor skulle man så ikke kunne starte der og sætte pensionen på pause? Altså, vi har jo alle sammen planlagt, at vi skal på pension som 86-årig, for der er kun 14 år tilbage, og det er det, vi har sparet op af staten. Så det er jo ligegyldigt, hvornår man bruger det der stempelkort, hvor staten ligesom har lagt penge til side. Det skal vi huske at tale op.

Der er tusind problemstillinger. Meget af det er noget, hvor vi har skudt os selv i foden i forhold til at opbygge en velfærdsstat, hvor vi ligesom hele tiden har sagt: Du skal arbejde længe, længe, og når du så er færdig med at arbejde længe, længe, får du nogle ganske få år på pension, men der ved vi også godt, at der kan du ikke mere, og så skal du faktisk ikke noget. Lad os udnytte ressourcen. Lad os tage alle de her små steder alle sammen herinde, finde dem frem og give dem til beskæftigelsesministeren, der er blevet 40 år eller snart bliver 40 år. Er det ikke sådan? Der er reception. Og så siger vi: Nu løser vi det her, og nu finder vi nogle fede løsninger sammen, og så må regeringen gerne få sit stempel på det. Det kan jeg godt leve med.

Kl. 17:31

Anden næstformand (Jeppe Søe):

Normalt taler man jo ikke om alder, overhovedet, men lige præcis i den her debat er det vel absolut relevant. Hr. Morten Messerschmidt – jeg kender ikke din alder.

Kl. 17:31

Morten Messerschmidt (DF):

Tak for det, og tak til ordføreren for på sin egen sådan lidt underfundige måde at komme med nogle centrale pointer, synes jeg. Det her er virkelig blottet for polemik. Det er faktisk et forsøg på at se, hvor bredt vi kan lave noget her. For når jeg sidder og kigger på den vedtagelsestekst, som vi i Dansk Folkeparti har lavet sammen med SF og regeringen, og sammenligner den med den vedtagelsestekst, som hr. Kim Edberg Andersen og andre har lavet, så er der jo ikke meget, der skiller dem ad, bortset lige fra det her med, at der konkret i vores vedtagelsestekst er nævnt det her med retten til at kunne gå på nedsat tid. Derfor er det bare nærliggende at høre, hvordan hr. Kim Edberg Andersen ser på det. Altså, ville der egentlig være noget i hr. Kim Edberg Andersen, der ville forhindre ham i at stemme for den vedtagelsestekst, som vi har lavet? Det kan sagtens være, at det er mig eller en anden, der ikke har fået rakt ordentligt ud. Så lad det være sagt med det samme. Ville der være noget til hinder for, at hr. Kim Edberg Andersen stemte for den her vedtagelsestekst?

Kl. 17:32

Anden næstformand (Jeppe Søe):

Ordføreren.

Kl. 17:32

Kim Edberg Andersen (NB):

De to er virkelig meget identiske. Det er primært det med at have en ret. Og nej, jeg kunne faktisk teknisk set nok godt have skrevet mig på den vedtagelsestekst, som hr. Morten Messerschmidt er kommet med, og have levet med det med en ret. Jeg havde så haft et aber dabei, for jeg tænker, at vi har set nogle problemstillinger på andre områder, i forhold til at sosu-assistenter sjovt nok altid bliver ansat i 30-timersstillinger, på trods af at vi gerne vil ansætte dem på 37 timer. Så jeg havde lidt en bekymring om, at der ville blive tænkt i det fra arbejdsgivernes side. Det er det, der er min bekymring, for det her skal være noget, hvor der ikke kan tænkes i det, altså spekuleres i, at man kan få en ansat på 30 timer, bare fordi der er den her ret. Jeg ville være virkelig ked af det, hvis vi lavede noget, hvor man kunne komme ud for at blive trykket på maven, når man gerne ville arbejde 37 timer, og hvor de sagde: Vi mangler lige 7 timer her, og dem har vi og kunne give dig, men du har jo en ret. Det er det, jeg er bekymret for, for jeg tror, at sådan fungerer virkeligheden også nogle gange. Så det, der er problemstillingen for mig, er egentlig sådan meget ude i periferien, nemlig det med at have en ret.

Kl. 17:33

Anden næstformand (Jeppe Søe):

Spørgeren.

Kl. 17:33

Morten Messerschmidt (DF):

Jeg vil sige, at det er en helt relevant indvending, som jeg ikke havde tænkt over. Og det er bare derfor, at jeg gerne vil invitere hr. Kim Edberg Andersen ind i det her rum, for han tænker tydeligvis nogle fornuftige tanker, som også kan udfordre nogle af de konventioner, som vi andre arbejder med, og det samarbejde vil jeg gerne fortsætte.

Kl. 17:33

Anden næstformand (Jeppe Søe):

Ordføreren.

Kl. 17:33

Kim Edberg Andersen (NB):

Nu tænker jeg ikke altid kun fornuftige tanker, så med mig skal man jo selv selektere dem. Det er jo nemt med mig. Man skal bare huske at selektere, nogle gange mere end andre gange. Men i Nye Borgerlige er vi altid villige til at gå med ind i det, for det er en rigtig, rigtig vigtig problemstilling, og det der med en ret kunne vi godt leve med. Men der er rigtig mange sten, der skal vendes, og jeg tror faktisk, at vi alle sammen mere eller mindre kan komme med gode bidrag til det, så vi får løst det ordentligt en gang for alle. Det burde vi nok gøre, i stedet for at vi skal frem til år 2040, før vi engang bliver færdige.

Kl. 17:34

Anden næstformand (Jeppe Søe):

Dermed tak til Nye Borgerlige. Og så er det beskæftigelsesministeren.

Kl. 17:34

Beskæftigelsesministeren (Ane Halsboe-Jørgensen):

Tak for en rigtig god debat til alle ordførere. Og det er jo fuldstændig rigtigt, hvad den sidste ordfører her siger, nemlig at det godt kan være, at hr. Kim Edberg Andersen fylder 50 år og nu træder ind i diskriminationens årti, men på gruppemødet, da vi vendte den her problemstilling og havde diskussionen hos os selv i Socialdemokratiet, inden vi skulle hernede i salen, var der nogen, der påpegede, at det nu allerede sker i 40'erne. Så på den måde er vi så i samme båd nu.

Jeg kan konstatere, at der heldigvis er en ret bred energi i at diskutere det, men faktisk også en vilje til at forsøge at bidrage med det, vi kan herinde. Jeg er vild med, at der over en bred kam bliver talt ligeværd. Det var fru Kirsten Normann Andersen, der brugte det ord, men også fru Eva Kjer Hansen siger ligesom, at det her jo ikke kun handler om, at vi lige nu mangler en arbejdskraft, for det handler også om, at der er mennesker her, som skal rummes på vores arbejdsmarked og ikke diskrimineres på baggrund af deres alder, og at det her ikke kun gælder i en tid med højkonjunktur. Til det kan jeg bare sige, at jeg for det første er fuldstændig enig, og jeg håber jo i det hele taget, at vi har den tilgang til vores arbejdsmarked, at folk bliver bedømt på, hvad det er, de kan, og ikke, hvornår de er født, hvordan de ser ud, og hvilket køn de har, eller om de kommer med andre ting. Der bliver også sagt, at vi hver især har interesseorganisationer, grupperinger, vi rækker ud til, der gør os klogere, og der bliver også nævnt Alzheimerforeningen, og der bliver spurgt om, hvad vi gør med folk med fysiske handicap. På den ene side er jeg glad for, at fru Sólbjørg Jakobsen siger, at seniorer jo ikke pr. automatik har et eller andet, der gør, at de ikke bare kan træde ind på en arbejdsplads, og at det bliver nødt til også være en del af diskussionen. Men der er jo også hensynet til at sige, at hvad nu hvis du i slutningen af arbejdslivet har en lidt lavere kadence eller har nogle andre ting. Det kan også, som hr. Kim Edberg Andersen siger, være en arbejdskraft, der får nogle andre prioriteter og dermed har brug for, hvis man har lyst til at have dem på arbejdsmarkedet, at rumme nogle andre fleksible rammer.

Så den her diskussion rummer så utrolig mange ting, og jeg vil godt understrege, at jeg er helt enig med fru Sólbjørg Jakobsen, når hun siger, at det er på baggrund af gode tal. Det startede jeg også min egen tale med at sige, nemlig at det er på baggrund af gode tal, at det går godt, at vi får markant flere seniorer i arbejde, end vi har haft. Måske er det så også derfor, at diskriminationen føles større, for vi siger, at vi hele tiden har brug for folk, men så oplever man, at der så stadig væk ikke er brug for en. De andre historier fortæller om tider, hvor vi godt vidste, at vi havde en overflod af arbejdskraft i forhold til det arbejde, der var, og så var der nogle i slutningen af arbejdslivet, der sagde: Godt, så giver vi plads til de unge. Nu har vi den omvendte situation, og det gør måske så følelsen endnu mere uretfærdig, altså hvis man oplever, at det alene er dåbsattesten der gør, at man ikke kommer til samtale.

Så er jeg også glad for, at vi får favnet seniorgruppen. Der er flere, der nævner, bl.a. Nye Borgerliges ordfører, at mit eget parti har haft travlt med at tale om dem, som havde brug for ret til tidlig pension eller andre foranstaltninger, der gør, at deres arbejdsliv ikke bliver en kamp på piller for at nå hen til en pensionsalder. Det er jeg stolt over, men jeg synes, det hører med til billedet, at det var den selv samme regering, der jo lavede aftalerne, der nu gør, at vi står og har fjernet modregningsreglerne. Og det er jo, fordi vi hele tiden har set den gruppe, der havde brug for særlige foranstaltninger og en særlig ret til tidlig pension, men jo også hele tiden har tænkt i, hvordan vi så kunne gøre incitamentet – og jeg tror på økonomiske incitamenter for den enkelte, for alle dem, der godt kan og vil – større. Og den balance synes jeg har været der i dag, og det vil jeg godt kvittere for bredt set over for ordførerkredsen, for det synes jeg klæder os.

Så er der jo mange forskellige ting, der kan bidrage til at løse det her. En af de ting, som jeg måske ikke havde set komme, var fru Helle Bonnesens pointe omkring, at reglerne for mimrekort også kan blokere for et øget arbejdsudbud lige pludselig, fordi man ikke møder før kl. 10.00. Hende fru Neukirsch lyder helt skøn. Men jeg tror i virkeligheden bare, at det understreger, at vi jo bliver nødt til at se hvert enkelt af de her mennesker ud fra det menneskes situation og behov og ikke tro, at vi kan komme med løsninger og ikke mindst lovgivning, som fikser det her. Der er meget kultur i det, der er meget i den måde, hvorpå vi anskuer tingene, der er meget, der skal forplantes med et ejerskab, og meget, meget lidt af det, der er tilbage at gøre, skal i virkeligheden håndteres med en lov fra Folketingets side af. Det synes jeg også har gennemsyret debatten.

Så jeg vil bare afslutte med at sige tak, fordi vi haft anledning til at diskutere det, og det er jeg helt sikker på vi kommer til igen, men også tak for rigtig mange gode perspektiver fra ordførernes side.

Kl. 17:39

Anden næstformand (Jeppe Søe):

Første korte bemærkning er til hr. Morten Messerschmidt, Dansk Folkeparti.

Kl. 17:39

Morten Messerschmidt (DF):

Tak for det, og også tak til ministeren for hendes, synes jeg, gode bemærkninger. Men hvad så nu? For vi har en trepartsinstitution, som vi har drøftet måske skal tilføjes nogle elementer. Hvordan gør vi det, og hvordan kommer vi så videre herfra? Det er jo alt andet lige ministeren, der har bolden. Så hvor skal den spilles han? Bliver der indkaldt til nogle drøftelser eller forhandlinger? Vil man afvikle nogle seminarer?

Statsministeren gjorde jo tidligere i den her regeringsperiode det, at man afviklede nogle seminarer på Marienborg, hvor vi drøftede børn og unges mentale velbefindende, klimaspørgsmål osv. Kunne man forestille sig at lave noget tilsvarende? Hvad er planen fra regeringens side i forhold til at komme videre?

Kl. 17:40

Anden næstformand (Jeppe Søe):

Ministeren.

Kl. 17:40

Beskæftigelsesministeren (Ane Halsboe-Jørgensen):

Jeg synes i meget høj grad, at det der med faktisk at favne diskussionen og også gerne tage den uden for Christiansborg er et helt centralt element. Men jeg synes faktisk også, at der er rigtig meget i gang. Der er videncenteret fra finansloven, som vi har talt om, der først skal op og i gang. Vi har også de her modregningsregler, som kommer til at skulle ud og leve nu – det sidste grønne skub blev gjort i dag. Og så har vi jo fra regeringens side peget på, at vi meget gerne vil drøfte det med arbejdsmarkedets parter i en trepartsinstitution. Men vi har jo også overenskomstforhandlingerne ved siden af det, vi selv blander os i, hvor rigtig mange af de her ting bliver drøftet.

Så jeg synes, at der er rigtig god energi i rigtig meget af det, vi har talt om i dag. Jeg tror så også bare, at vi er nødt til at holde snuden i sporet og blive ved med at diskutere det på Christiansborg, vel vidende at vi hverken har alle løsningerne eller skal komme med alle løsningerne.

Kl. 17:41

Anden næstformand (Jeppe Søe):

Hr. Morten Messerschmidt.

Kl. 17:41

Morten Messerschmidt (DF):

Det sidste vil godt påtage mig ansvaret for. Vi skal i hvert fald nok sørge for – det tror jeg at mange skal – at det her bliver diskuteret. Men noget af det, som kunne være godt for debatten, tror jeg var, hvis ministeren kunne skabe et overblik over, hvad der er overenskomstområdet, og hvad der er lovgivning, sådan at vi ved, hvad det egentlig er for en boldbane, vi spiller på. For det duer jo ikke, at vi sidder og får en hel masse gode idéer og vi så finder ud af, at det i virkeligheden var arbejdsmarkedets parter, der skulle have de idéer, eller at man holder sig tilbage for at tænke nogle tanker, fordi man tror, at det skal komme derovrefra, når det i virkeligheden skal komme fra os.

Så kunne ministeren på en eller anden måde hen over sommeren facilitetere, at vi, der er her, og alle andre, der har lyst til at bidrage, får klarhed over, hvad der egentlig hører til her i Folketinget, og hvad der hører til hos arbejdsmarkedets parter?

Kl. 17:42

Anden næstformand (Jeppe Søe):

Ministeren.

Kl. 17:42

Beskæftigelsesministeren (Ane Halsboe-Jørgensen):

Det synes jeg er en god pointe. For der er rigtig meget af det, vi taler om her, som er ting, der bliver drøftet i overenskomstforhandlinger. Jeg vil egentlig godt kvittere for, at ordføreren hele vejen igennem har understreget, at det, at det finder vej ind i vores diskussion, ikke er det samme, som at vi nu pludselig synes, at det er et politisk emne, der skal håndteres her.

Det er også rigtig vigtigt for mig at understrege, at mit blik på det her er, at vi er nødt til at have arbejdsgiverne med, og at vi er nødt til at have ejerskab i vores virksomheder og på vores arbejdspladser. For det er også der, man er nødt til at se den enkelte medarbejder; det er også der, man er nødt til at stoppe med at fravælge folk på grund af deres alder alene.

Kl. 17:42

Anden næstformand (Jeppe Søe):

Hr. Kim Edberg Andersen, Nye Borgerlige.

Kl. 17:42

Kim Edberg Andersen (NB):

Tak for det. Og tak til ministeren. Måden, ministeren replicerede på i forhold til det, jeg sagde, viser meget godt, hvad det handler om. Jeg formulerer mig selvfølgelig nok dumt, så det er jo fair nok.

Kritikken af Arnepensionen er egentlig bare en forklaring på, at vi talte det enormt meget op som politikere. Alt det gode, der er sket efterfølgende, taler vi ikke så meget om.

Jeg har været leder i mange år, og det sværeste at ændre på en ny arbejdsplads er kulturen. Én ting, man kan være helt sikker på, er, at det ikke er planchen på væggen, der ændrer det – det er det ikke. Det er input udefra, at man nudger og alt det her. Og det, jeg hører ministeren tage op med hensyn til trepartsforhandlinger, er planchen på væggen. Altså, hvis vi skal ændre kulturen, skal vi italesætte det alle sammen. En Mette Frederiksen kan komme ud og sige, at det er fedt med ældre, ikke? Altså, det er os. Vi skal ændre kulturen, for hvis kulturen bliver ændret og vi får italesat det og sagt til hinanden, at det bare er fedt at have ældre medarbejdere, så tror jeg virkelig, vi kommer langt. For med den der planche på væggen, som vi forsøger at lappe det med, for det er det, vi kan herinde, tror jeg desværre vi skyder os selv i foden.

Kl. 17:44

Anden næstformand (Jeppe Søe):

Ministeren.

Kl. 17:44

Beskæftigelsesministeren (Ane Halsboe-Jørgensen):

Jeg synes jo, der er meget andet, vi kan herinde. Altså, der er jo en grund til, at vi gentagne gange har behandlet de økonomiske rammer omkring det at arbejde efter sin pensionsalder. Det er jo noget af det, vi decideret har mellem hænderne, og hvor vi har taget ansvar og faktisk nu med brede flertal har gjort det markant mere attraktivt. Det er noget af det, der ligger på vores bord, og som vi faktisk har taget ansvar for.

Men jeg er en til en enig med spørgeren, i forhold til at der er meget kultur i det her, og at der er meget, som ikke er i nærheden af at kunne løses med lovgivning, og det er bare nødt til at være ret centralt placeret, når vi har den her diskussion.

Kl. 17:44

Anden næstformand (Jeppe Søe):

Spørgeren.

Kl. 17:44

Kim Edberg Andersen (NB):

[Lydudfald] ... for jeg tror nemlig ikke, at det er med lovgivning. Det er det, jeg kalder planchen på væggen. Det kan vi sætte ned over det, og så sker der ingenting. Man kan jo ikke tvinge folk til at ansætte ældre mennesker.

Men vil ministeren så i hvert fald ikke love mig, at man, når nu alt det her går i gang og samtalerne begynder, måske også tænker lidt ud af boksen, i forhold til at det jo kunne være, at man skulle have nogle eksperter i forandring af arbejdskultur ind og snakke med os om, hvordan vi gør. For som fru Eva Kjer Hansen jo påpegede, har vi gjort det her siden 2000; altså, vi har haft den her samtale siden 2000. Og vi laver jo gode ting. Det er ikke, fordi vi laver dårlige ting, men vi løser det ikke helt; det gør vi altså bare ikke.

Kl. 17:45

Anden næstformand (Jeppe Søe):

Ministeren.

Kl. 17:45

Beskæftigelsesministeren (Ane Halsboe-Jørgensen):

Jeg synes faktisk, at vi løser ting. Jeg synes, at arbejdsmarkedets parter har bidraget til, at tallene ser bedre ud, end de har gjort i 30 år. Jeg synes, at vi politisk bidrager til det. Jeg synes også, det er værd at bemærke nu, hvor vi har en historisk høj beskæftigelse i det her land, at en meget stor del af det er drevet af vores seniorer, og det vil sige, at der jo er rigtig mange gode bevægelser i gang. Det er jo sådan set bare et plus at skulle bygge videre på det. Men at anerkende, at det faktisk går i den rigtige retning, og at der er taget skridt, synes jeg også er vigtigt.

Kl. 17:46

Anden næstformand (Jeppe Søe):

Fru Kirsten Normann Andersen, Socialistisk Folkeparti.

Kl. 17:46

Kirsten Normann Andersen (SF):

Tak, og også tak for en fin besvarelse. Jeg deler rigtig mange af synspunkterne, og jeg tænker sådan set også, at det jo netop er svært, fordi noget er aftalestof og andet er lovstof. Men noget af det, som jo hører til lovstof, er, at det eksempelvis er forbudt at diskriminere på grund af køn. Så der er nogle regler, i forhold til hvornår vi ikke må diskriminere, og hvor der jo i princippet er omvendt bevisbyrde.

Kunne man forestille sig, at man kunne tage sådan nogle redskaber i brug i forhold til at forebygge, at det ofte er seniorerne, der står yderst på vippen, hvis der er sparerunder eller andet? Det er også, fordi erfaring ofte betyder, at man har oparbejdet den højeste løn i virksomheden. Vi kender det i hvert fald typisk fra den offentlige sektor, hvor det er de dyre medarbejdere, der ofte ryger først, når der er sparerunder. Men vi har bare ikke råd til at sende erfarne medarbejdere ud på den måde. Så kunne man tænke nogle tanker i forhold til at forebygge diskrimination på grund af alder?

Kl. 17:47

Anden næstformand (Jeppe Søe):

Ministeren.

Kl. 17:47

Beskæftigelsesministeren (Ane Halsboe-Jørgensen):

Men det er jo et meget godt eksempel på, hvordan love ikke forhindrer folk i at gøre nogle af de her ting alligevel, for det er imod loven at diskriminere på baggrund af alder. Nu har vi senest, i efteråret tror jeg det blev vedtaget, gjort ansøgningerne anonyme i forhold til alder, så man ikke får det der tal som det første, der popper op, hvor man så kan sige, at det ryger over i den der bunke med ansøgninger, vi ikke engang gider at læse. Så der er jo taget nogle greb, men i forhold til at gå derfra og så til, at der faktisk i mindre grad bliver en af følelse af diskrimination i vores seniormedarbejdergruppe, skal der også nogle andre ting til. Så ja til det der, men der er jo også bare en erkendelse af, at vi er nødt til ligesom at have hele paletten i spil.

Kl. 17:47

Anden næstformand (Jeppe Søe):

Spørgeren.

Kl. 17:47

Kirsten Normann Andersen (SF):

Som gammel fagforeningsformand ved jeg jo godt, at der foregår meget, som er ulovligt, ude på arbejdspladserne rundtomkring, og det er jo det, fagforeningerne er beregnet til at sørge for at få sat en stopper for. Men vi ved også bare, at det er svært med diskrimination, fordi det er svært at bevise, at det er chikane, og at det ikke er, fordi medarbejderen faktisk er så uduelig, at det er den person, der står yderst på vippen. Det er jo der, hvor man netop ved at bruge sådan nogle begreber som omvendt bevisbyrde har mulighed for ligesom at give medarbejderne en forlomme i forhold til bevisbyrden med hensyn til diskrimination på grund af alder. Så derfor er det blot for at prøve at tænke ud af boksen eller i hvert fald finde på alternative løsninger til ligesom at komme i mål med nogle af de her ting.

Kl. 17:48

Anden næstformand (Jeppe Søe):

Ministeren.

Kl. 17:48

Beskæftigelsesministeren (Ane Halsboe-Jørgensen):

Nu er der stadig viden, vi har brug for, både at få samlet sammen og få oparbejdet, og derfor er der også behov for et videncenter. Men når jeg kigger ned i de tal, vi trods alt har, fortæller de mig, at seniorer ikke bliver fyret oftere end andre – det er en generel betragtning – men når de bliver fyret, er det det at finde et nyt job, der er den store barrierer. Det fortæller jo mig, at de fleste af dem, der har en seniormedarbejder, sådan set ikke har noget ønske om at skille sig af med dem. Men hvis der bare ligger en ansøgning fra en seniormedarbejder i bunken af ansøgere, er det ikke den, man vælger.  Der er jo noget stereotypt og forudindtaget omkring, hvad det betyder, som jeg tænker at vi i hvert fald også kan være med til at adressere, og så er der også alt det der med anonymiseringen i forhold til alder i ansøgningerne.

Kl. 17:49

Anden næstformand (Jeppe Søe):

Tak til ministeren, og tak til alle ordførerne.

Der er ikke flere, der har bedt om ordet, og dermed er forhandlingen afsluttet.

Afstemningen om de fremsatte forslag til vedtagelse vil som nævnt finde sted fredag den 2. juni 2023.

Det næste punkt på dagsordenen er:

38) Forespørgsel nr. F 7:

Forespørgsel til indenrigs- og sundhedsministeren:

Hvilke tanker gør regeringen sig om prioritering i sundhedsvæsenet, herunder af en værdig død og tidligere afslutning af behandling af terminale patienter, og mener regeringen, at vi har den rette balance mellem antallet af behandlinger og tid til og omsorg for patienterne og deres familier og dermed også ordentlige arbejdsvilkår for personalet?

Af Lotte Rod (RV) og Martin Lidegaard (RV).

(Anmeldelse 15.03.2023. Fremme 17.03.2023).

Kl. 17:49

Anden næstformand (Jeppe Søe):

Jeg gør opmærksom på, at afstemning om eventuelle forslag til vedtagelse udsættes til i morgen, fredag den 2. juni 2023.

Vi holder lige 2 minutters pause, indtil alle ordførere har fået byttet plads og har fået logget sig ind.

Mødet er udsat. (Kl. 17:50).

Kl. 17:53

Anden næstformand (Jeppe Søe):

Vi går i gang, og begrundelsen kommer fra ordfører for forespørgerne, Hr. Stinus Lindgreen fra Radikale Venstre.

Kl. 17:53

Begrundelse

Stinus Lindgreen (RV):

Tak, formand. Jeg skal nok gøre det kort. Tak til formanden, tak til ministeren og til mine ordførerkolleger for at møde op her dagen efter afslutningsdebatten. Det blev jo en lidt lang aften i går.

Når vi i Radikale Venstre har bedt om denne forespørgselsdebat, er det for at få en åben og konstruktiv samtale mellem regeringen og partierne i Folketinget om vores sundhedsvæsen. Det er jo et emne, der ligger både os her i salen og befolkningen i hele landet meget på sinde, og det er forståeligt nok, for vi kommer jo alle i berøring med det flere gange i løbet af vores liv. Ofte danner det jo netop rammen om de store livsforandrende begivenheder. For det fleste af os starter og slutter livet jo netop der, og derfor har vi herinde et stor ansvar for at sikre den bedst mulige behandling af patienterne, de bedste vilkår for de ansatte og for, at vi bruger ressourcerne bedst muligt.

Jeg håber derfor på, at jeg efter i dag er blevet klogere på, hvordan I hver især ser på problemerne, hvilke mulige løsninger I kan pege på, og hvordan vi i fællesskab kan tage ansvaret på os. For det er en kompleks størrelse, vi har med at gøre, med en række udfordringer, der også kan pege i vidt forskellige retninger.

Så det er mit ydmyge håb at vi kan gøre hinanden og os selv klogere, at vi også kan diskutere de svære beslutninger, og at vi kan drøfte både fordele og ulemper og åbent erkende, at der også er svære dilemmaer. Men de bliver jo ikke mindre af at blive ignoreret. Det er en vigtig diskussion, og jeg glæder mig meget til at høre ministerens besvarelse og talerne fra jer alle sammen. Tak for ordet.

Kl. 17:55

Anden næstformand (Jeppe Søe):

Selv tak. Så er der en besvarelse fra indenrigs- og sundhedsministeren.

Kl. 17:55

Besvarelse

Indenrigs- og sundhedsministeren (Sophie Løhde):

Tak for det, og først og fremmest også tak til stillerne af forespørgslen for at sætte spørgsmålet om bl.a. prioritering på dagsordnen. For prioritering er en vigtig opgave i det danske sundhedsvæsen, men det er også en kompleks opgave.

Der bliver prioriteret hver eneste dag, 365 dage om året og 24 timer i døgnet, i det danske sundhedsvæsen. Det sker i det daglige ude på afdelingerne, det sker i direktionen på sygehusene, i Regionsrådet og også her på Christiansborg, hvor vi er med til at opstille rammerne for sundhedsvæsnet. Der foregår også en mere formaliseret form for prioritering i vores sundhedsvæsen. Det gælder eksempelvis i regi af Medicinrådet, som rådgiver om, hvilke lægemidler der skal være standardbehandlinger på landets sygehuse ud fra en vurdering af forholdet imellem effekt og omkostninger, og i Behandlingsrådet, der vurderer, om udgifterne til specifikke sundhedsteknologier og indsatser står mål med effekten.

For i sundhedsvæsenet som på alle andre områder er ressourcerne i sidste ende ikke uendelige, hverken de økonomiske, selv om vi bruger mange penge og fortsat kommer til at bruge endnu flere penge til at investere i vores sundhedsvæsen, eller for den sags skyld de menneskelige ressourcer. Der er grænser for, hvor mange medarbejdere og hvilke kompetencer der kan rekrutteres i en tid, hvor arbejdsstyrken falder, og der dermed er flere, der forlader arbejdsmarkedet og går på pension, end der er unge, der træder ind, også selv om vi har stort fokus på hele den massive udfordring omkring rekruttering i vores sundhedsvæsen.

Det nødvendiggør selvsagt, at vi bruger ressourcerne klogt, at vi ikke overbehandler, at vi ikke overdiagnosticerer, så vi behandler syge frem for raske, at patienterne bliver inddraget i deres sygdomsforløb og behandling, så de også kan være med til at vælge behandling til eller fra. Men det nødvendiggør også, at vi prioriterer, så vi får flest mulige sunde danske leveår for de ressourcer, vi har til rådighed, hvad end vi snakker økonomiske i form af penge, eller ressourcer i form af medarbejdere, for nu også at sige det lige ud, som det er.

Der er jo altid blevet prioriteret på sundhedsområdet, og det vil der også blive i fremtiden. Prioritering er et grundvilkår, men det er også aktualiseret af de udfordringer, der har præget vores sundhedsvæsen i efterhånden en rum tid, dels i relation til de demografiske udfordringer, vi ser ind i med markant flere ældre og markant flere kronikere set i forhold til den erhvervsaktive del af befolkningen, dels i relation til hele behandlingsefterslæbet, fortsat, som vi kæmper med efter covid-19, sygeplejerskestrejken, udfordringer med rekruttering og fastholdelse af personale, konkrete udfordringer på kræftområdet og meget, meget mere.

Det vigtige er, synes jeg, at vi også politisk diskuterer, hvordan vi skaber nogle gode rammer for prioriteringen, så det sker klogt og under hensyntagen til patienterne, herunder til dem med størst behov, og til personalet, så vi sikrer mest mulig sundhed for de ressourcer, der er til rådighed. Det er også baggrunden for, at vi fra regeringens side vil tage initiativ til at nedsætte et tværgående nationalt prioriteringsråd, som helt overordnet skal styrke det grundlag, som vi træffer beslutninger om prioriteringer i sundhedsvæsenet ud fra. Rådet skal bl.a. se på, hvordan vi reducerer overbehandling og øger patientinddragelsen i behandlingsvalg til gavn for patienten, personalet og kvaliteten i plejen og behandlingen i sundhedsvæsenet.

Derudover skal Robusthedskommissionen snart komme med sine anbefalinger, som også omhandler, hvordan vi sikrer en bedre prioritering og målrettethed i visitationen, så medarbejdernes tid bruges bedst til dem, der har mest behov, mens Strukturkommissionen skal komme med svar på, hvordan de strukturelle organisatoriske rammer tilrettelægges, så vi bruger ressourcerne bedst, så vi får mest og bedst mulig sundhed for pengene.

Når vi taler om en værdig død, som den her forespørgselsdebat også har valgt at adressere i sit spørgsmål til Folketinget, så synes jeg jo ikke mindst, at den palliative indsats er noget af det, der er helt afgørende. Det handler om fremme af livskvaliteten hos patienter og familier, som står over for problemer og svære tider og svære beslutninger, der er forbundet med livstruende sygdomme.

Kl. 18:00

Regionerne har pr. januar måned her i år etableret en ny fagområdeuddannelse i palliation, det er gjort som led i at forbedre den palliative indsats og gøre palliation til et større fokuspunkt hos dem, der arbejder med alvorligt syge, alderdomssvækkede eller døende. Med uddannelsen kan speciallæger, der beskæftiger sig med specialiseret palliation, nu uddannes til fagområdespecialister i palliativ medicin. Uddannelsen forventes på sigt også at blive åben for et bredere udsnit af læger. På den måde skal den bidrage til at sikre et bredt kompetenceløft på tværs af sundhedsvæsenet, samtidig med at der arbejdes med at skabe bedre rammer for at dø i eget hjem, hvilket er et stort ønske for rigtig mange mennesker, men som vi er for dårlige til at sikre.

Spørgsmålet om prioriteringen i relation til en værdig død hænger også tæt sammen med spørgsmålet om, hvornår behandlingen af terminale patienter bør ophøre. Den konkrete stillingtagen til, hvornår en livsforlængende behandling bør ophøre, bør jo altid ske på baggrund af en lægefaglig vurdering. Men ikke mindst og nok så væsentligt skal vi også være langt bedre til at sikre, at vi inddrager patienten i beslutningen, så behandlingen også tilrettelægges på baggrund af det, som man kalder for fælles beslutningstagning i sundhedsvæsenet, og det vil variere fra patient til patient. For nogle patienter er det det rigtige at fortsætte behandlingen og kampen mod sygdommen, og for andre kan et nej til livsforlængende behandling være et udtryk for et valg om en mere værdig afslutning på livet. Derfor er det vigtigt, at patienterne altid har medindflydelse på deres eget behandlingsforløb, og at de inddrages tæt, og set i det lys er det godt, at der i regionerne er fokus på at understøtte uhelbredeligt syge i at træffe et aktivt valg om netop det. Her er behandlingstestamentet, hvor man i visse situationer kan fravælge livsforlængende behandling, også centralt, og generelt er det vigtigt, at der oplyses og lyttes til den enkelte patient, så man sammen med patienten får truffet de rette valg.

Samtidig må vi have øje for, at den vigtigste forudsætning for, at der også kan ydes både omsorg og behandling, i sidste ende er sundhedspersonalet, som hver dag yder en kæmpe indsats for patienterne på den korte bane, og noget af det, som vi arbejder med i regi af akutpakken fra februar måned, er en række tiltag, som jo også handler om at sikre sundhedspersonale til de områder, hvor der mangler arbejdskraft. Det er også noget af det, som Robusthedskommissionen har siddet og arbejdet med, i forhold til at komme med anbefalinger til, hvordan vi kan sikre et bedre arbejdsmiljø til sundhedspersonalet, og anbefalinger til, hvordan vi rekrutterer og fastholder flere sundhedsmedarbejdere.

Lad mig afslutningsvis fremhæve, at regeringen som bekendt har lanceret en sundhedspakke med et varigt løft på 5 mia. kr. årligt. Det er en massiv prioritering fra vores side af det danske sundhedsvæsen bredt, bl.a. med et særligt fokus på kræftområdet, men vi siger også klart og tydeligt, at pengene uanset hvad ikke gør det alene. For det handler også om, hvordan vi løser opgaverne, og det handler i sidste ende også om, hvordan vi prioriterer inden for det samlede sundhedsvæsen. Tak for ordet.

Kl. 18:03

Anden næstformand (Jeppe Søe):

Selv tak. Nu er der adgang til én kort bemærkning fra hver ordfører, der har lyst, og den første, der har lyst, er hr. Jens Henrik Thulesen Dahl fra Danmarksdemokraterne.

Kl. 18:03

Jens Henrik Thulesen Dahl (DD):

Tak for det, og tak for svaret fra ministeren. Der bliver jo sagt rigtig mange gode ting, og jeg noterer mig også, at det, der også blev nævnt på det pressemøde, hvor statsministeren og sundheds- og indenrigsministeren præsenterede sundhedspakken, her bliver gentaget, altså at der er 5 mia. kr. ekstra til sundhedsområdet, og det er jo rigtig dejligt.

Udfordringen er jo, at vi ikke rigtig ved, hvornår de kommer, og hvad de skal bruges til, og jeg kan så se, at man i regionerne næste år får 1,35 mia. kr. ekstra til driften. I Region Midtjylland, hvor vi jo har haft alle udfordringerne med bl.a. kræftskandalen, siger Anders Kühnau, at der ikke er ekstra penge til det stigende antal patienter, og i hans region er forretningsudvalget netop blevet præsenteret for et krav om at spare 550 mio. kr. i 2024.

Hvordan hænger det sammen med regeringens løfter om at løfte sundhedsområdet?

Kl. 18:04

Anden næstformand (Jeppe Søe):

Ministeren.

Kl. 18:04

Indenrigs- og sundhedsministeren (Sophie Løhde):

Vi ønsker at investere massivt i vores sundhedsvæsen. Det gør vi nu bl.a. konkret med en kræftpakke og også ved at tage initiativ til at fremtidssikre kræftområdet ved at gå i gang med udarbejdelsen af en egentlig kræftplan V. Vi investerer her i indeværende år og i 2024 ekstraordinært 400 mio. kr. til kræftområdet til bl.a. at kunne sikre ekstra kapacitet i Region Midtjylland, men også andre regioner, hvor man kan være særlig udfordret i forhold til nogle højt specialiserede funktioner inden for kræftområdet.

Derfor kommer der til at komme flere penge til regionerne, både på den korte bane, men også på den lange bane, med et ekstraordinært stort løft af sundhedsområdet på de 5 mia. kr., som jo vel at mærke kommer ud over de 3 mia. kr., som vi har prioriteret ekstra til psykiatrien, som kommer ud over løn- og arbejdsmiljøløftet til de offentligt ansatte i velfærden på 3 mia. kr., og som vel at mærke kommer ud over, at vi fra regeringens side klart har sagt, at pengene skal følge med, når vi i de kommende år bliver flere børn og flere ældre.

Kl. 18:05

Anden næstformand (Jeppe Søe):

Så er det hr. Stinus Lindgreen, Radikale Venstre.

Kl. 18:05

Stinus Lindgreen (RV):

Tak for det. Og tak til ministeren for en besvarelse, som kommer rundt om et, må jeg jo erkende, rimelig bredt spørgsmål, hvor man kan prioritere forskellige aspekter, man kan forholde sig til. En af de ting, ministeren nævner, er Medicinrådet, som er en vigtig konstruktion, mener jeg, og som løfter en opgave, som er meget væsentlig i vores sundhedsvæsen. Jeg kunne bare tænke mig at høre ministeren forholde sig til den evaluering af Medicinrådet, der kom her tidligere i år – i februar måned mener jeg det var. Gav den anledning til nogle tanker omkring konstruktionen, omkring mulige ændringer? Hvordan tager ministeren den evaluering til sig?

Kl. 18:05

Anden næstformand (Jeppe Søe):

Ministeren.

Kl. 18:05

Indenrigs- og sundhedsministeren (Sophie Løhde):

Jeg er enig i, at Medicinrådet er en meget vigtig konstruktion og vel også er det sted, hvor jeg, sidst da jeg var sundhedsminister, investerede rigtig, rigtig mange timer sammen med Folketingets partier, da vi lavede aftalen om de syv principper for prioritering i forhold til sygehusmedicin, som førte til etableringen af Medicinrådet i sin tid. Det var i en tid, hvor alle sagde, at det kunne ikke lade sig gøre, for folketingspolitikere evnede ikke at prioritere, og vi evnede slet ikke at enes. Det kunne vi faktisk, og vi lykkedes med det.

Medicinrådet har jo nu nogle år på bagen og har gjort sig nogle erfaringer undervejs. Der er også justeret nogle ting undervejs, og jeg ved også, at regionerne sidder og ser på den evaluering, der er lavet. Det er også en evaluering, som jeg synes vi i kredsen af partier i Folketinget også skal drøfte med hinanden med henblik på, selvfølgelig, at overveje, om der er behov for justeringer, ændringer, og hvordan det i øvrigt også skal ses i sammenhæng med et kommende nationalt og tværgående prioriteringsråd, som vi i regeringen ønsker at etablere; for der skal selvfølgelig ikke være unødigt overlap imellem de forskellige prioriteringsorganer.

Kl. 18:07

Anden næstformand (Jeppe Søe):

Fru Kirsten Normann Andersen, Socialistisk Folkeparti.

Kl. 18:07

Kirsten Normann Andersen (SF):

Tak for det. Jeg anerkender, at regeringen faktisk har afsat rigtig mange penge til sundhedsområdet. Men pengene virker jo først, når de kommer ud og kan arbejde i praksis, og derfor synes jeg også, at hr. Jens Henrik Thulesen Dahls spørgsmål er relevant. Kan vi måske få ministeren til at løfte sløret for, hvad der er tænkt i forhold til lige præcis de her penge?

Altså, regeringen har jo valgt at opdele sine ressortområder, som den nu engang har, men der er jo meget, der går på tværs, både til socialområdet og til ældreområdet, når det handler om også at lave det forebyggende arbejde, som måske kunne være med til at forebygge, at vi har brug for så meget behandling. Det burde jo i virkeligheden være der, tænker jeg, hvor man ligesom kunne få stoppet efterspørgslen på mere og mere behandling, for jeg tror sådan set aldrig nogen sinde, at vi kan mætte det behov, hvis ikke det er sådan, at vi i virkeligheden får forebygget behovet forlods. Hvad tænker ministeren om noget mere tværfaglighed i forhold til forebyggelse?

Kl. 18:08

Anden næstformand (Jeppe Søe):

Ministeren.

Kl. 18:08

Indenrigs- og sundhedsministeren (Sophie Løhde):

Tak for anerkendelsen af, at regeringen har afsat rigtig mange penge til sundhedsvæsenet. Det er jeg enig i, og det kommer vi til at gøre her og nu på den korte bane ved jo at give et ekstraordinært løft både her i indeværende år, men også i 2024 inden for en række prioriterede områder, men jo også med den store investering på de 5 mia. kr. ekstra, hvor man vil kunne se den konkrete udmøntningsprofil for de specifikke år, i forbindelse med at regeringen præsenterer sin 2030-plan.

Kl. 18:08

Anden næstformand (Jeppe Søe):

Så er det hr. Per Larsen, Det Konservative Folkeparti. Værsgo.

Kl. 18:08

Per Larsen (KF):

Tak for ordet. Jeg bliver lidt i samme boldgade. Vi ved jo, at regionerne nu har fået en aftale med ministeriet om et tillæg i 2024 på 1,350 mia. kr. Præmissen har ligesom været, at demografien lægger beslag på 1 mia. kr., og det vil så sige, at der er 350 mio. kr. til andre ting. Men jeg så jo et pressemøde om kræftplanen, hvor statsministeren var ude at love noget om, at dem, som havde behov for hjælp til at tabe sig, også skulle have hjælp. Og det giver jo et forventningspres rundtomkring, som jo hurtigt, når jeg sådan kigger på potentialet, kan koste 1 mia. kr. Har vi ikke et problem med det forventningspres, som det her skaber, i forhold til de midler, der stilles til rådighed for regionerne?

Kl. 18:09

Anden næstformand (Jeppe Søe):

Ministeren.

Kl. 18:09

Indenrigs- og sundhedsministeren (Sophie Løhde):

Først og fremmest er det vigtigt at være opmærksom på, at regionernes driftsøkonomi jo ikke alene udgøres af, hvad man opnår ved aftaler i forbindelse med de årlige økonomiforhandlinger mellem den til enhver tid siddende regering og Danske Regioner. Det udgøres jo også af, hvad et flertal i Folketinget med regeringen i spidsen vælger at afsætte og prioritere i forbindelse med finansloven. Det tror jeg er vigtigt at se i en sammenhæng.

Så er det jo helt korrekt, at vi har skrevet i vores regeringsgrundlag, at vi ønsker at prioritere en indsats for svært overvægtige med henblik på at kunne hjælpe flere til et varigt vægttab. Når det så er sagt, undrer jeg mig faktisk en lille smule over spørgsmålene her i dag, for vi er samlet til en debat omkring prioriteringer, og foreløbig har vi næsten kun snakket penge. Det kunne også være fint at diskutere prioriteringen ikke kun af pengene, men også hvordan vi får mest mulig sundhed for pengene.

Kl. 18:10

Anden næstformand (Jeppe Søe):

Om vi kommer derhen, vil vise sig. Tak til ministeren. Der er ikke flere korte bemærkninger.

Nu går vi over til forhandlingen og dermed altså også til de almindelige regler for korte bemærkninger, så nu er der to af dem.

Først er det ordføreren for forespørgerne, hr. Stinus Lindgreen fra Radikale Venstre. Værsgo.

Kl. 18:11

Forhandling

(Ordfører for forespørgerne)

Stinus Lindgreen (RV):

Tak. Og tak til ordføreren. Prioritering i vores sundhedsvæsen – det kan måske lyde ubehageligt, men det er umuligt at komme udenom. Måske lægger man forskellige ting i ordene, så jeg kan jo starte med at forklare, hvad jeg selv mener, og hvorfor jeg finder det relevant at diskutere det her i salen.

Først må vi jo erkende, som ministeren også var inde på, at uanset hvad, vil der altid være begrænsede ressourcer. Selv om vi bruger flere penge på sundhed – og det er nødvendigt alene for at følge med befolkningsudviklingen, men også for at kunne indføre nye behandlinger – vil vi på et tidspunkt løber tør for ressourcer, personale eller sengepladser. Så hvad gør vi for at bruge ressourcerne bedst muligt til gavn for patienterne? Der må ikke herske tvivl om, at formålet naturligvis er at sikre den rette behandling til den rette patient og altid på et solidt sundhedsfagligt fundament. Vi må hele tiden tænke klogt og overveje, hvad vi gør. Jeg har nogle bud på udfordringer og mulige løsninger, som jeg ser frem til at vende med jer her i salen i dag.

Vi kan jo starte med det helt grundlæggende: Hvordan sikrer vi, at der overhovedet er personale nok og et arbejdsmiljø, som man ønsker at blive i? Det er der helt oplagt ikke ét enkelt, simpelt svar på, men et par bud kunne jo være, at vi i Danmark har udenlandske sundhedspersoner, som har de rette kvalifikationer, som har viljen, men som mangler tilladelsen på grund af bureaukrati og lange sagsbehandlingstider. Det skal vi rydde op i. Vi kunne også se på, om man kunne bruge andre sundhedsfaglige personalegrupper til at supplere, ikke erstatte, dem, vi allerede har ansat på vores hospitaler – det kunne være ergoterapeuter, fysioterapeuter, ernæringseksperter osv. – i større grad end i dag.

Så bør vi også arbejde for at forebygge så meget, som vi kan, for derved at forhindre indlæggelser og behandlinger, der kan undgås. Det er klart, at vi ikke kan forebygge alting, men derfor kan vi jo godt fokusere der, hvor vi ved at der er noget at komme efter. Her har vi i Radikale Venstre i flere år foreslået at sætte prisen på cigaretter markant op, fordi vi ved, at det er den enkeltfaktor, der bærer den største byrde i form af sygdom og død. Det er derfor glædeligt, at der er flere partier, der har samme mål. Det tegner lyst, og faktisk kan vi vel her næsten tælle til 90, hvis altså partierne står fast. Vi bør i den forbindelse også se på alkohol, ikke for at forbyde, men for at forebygge og skabe en sundere alkoholkultur.

Så er det svært at snakke forebyggelse uden også at snakke vacciner. I sidste samling tog jeg hul på en diskussion med den daværende sundhedsminister, som jeg meget gerne vil fortsætte med den nye sundhedsminister, nemlig om vores vaccinationsprogram. Der er to ting, jeg gerne vil blive klogere på: Har vi den rette sammensætning, eller er der vacciner, vi burde tilføje, og er rækkefølgen den rette? Vi ved, at det kan betyde noget, om man vaccinerer i en given rækkefølge, og derfor kunne det jo være interessant at se på, om man ville lave det samme program i dag, hvis man skulle starte helt forfra.

Vi skal også se på de behandlinger, vi allerede anvender i vores sundhedsvæsen. Der er naturligvis masser af studier af og evidens for de ting, vi gør, men der er fortsat behov for forskning, mere specifikt den uafhængige patientnære kliniske forskning. Der er forskel på de velkontrollerede kliniske studier, der laves til godkendelse af nye behandlinger, og så den virkelighed, der rammer ude i klinikken med komorbiditet og kombinationen med anden medicin. Hvordan er effekten så? Det skal belyses endnu bedre. Når vi oven i det har professorer og overlæger – og her kan man jo især fremhæve professor Anders Perner – der igen og igen siger, at vi potentielt kan spare milliarder og samtidig gavne patienterne ved at opbygge mere evidens og potentielt fjerne behandlinger, som vi i dag foretager, men som enten ikke gavner eller i nogle tilfælde direkte skader patienterne, jamen så er det jo svært at finde argumenter imod. Her er et oplagt potentiale for en prioritering, der både gavner økonomien og patientsikkerheden.

Til slut vil jeg gerne slå et slag for et projekt, der har kørt i flere år hos Dansk Selskab for Patientsikkerhed og særlig med læge Ove Gaardboe i front, om at tage samtalen – at vores sundhedsprofessionelle skal være klar til at tale med patienterne om den sidste tid og gerne i god tid. Skal man altid fortsætte kemoterapien og lige prøve endnu et præparat? Og skal man blive ved med at genindføre lægge den samme plejehjemsbeboer, når alle personer udmærket godt ved, hvad vej det uafvendeligt går? Her skal man kunne tale åbent om de ulemper, der også er ved behandlingen, og informere om, at det bedste sundhedsfaglige tilbud måske er at stoppe behandlingen. Det sker naturligvis allerede, men erfaringerne fra selskabets arbejde er, at der foregår meget unødig behandling, hvor patienterne i bedste mening tilbydes en behandling, som de ville have takket nej til, hvis de var blevet informeret ordentligt.

Kl. 18:16

Det er ikke for at pege fingre, for det er helt forståeligt, at det kan være svært at være den person, der afslutter den aktive behandling og derved tager opgaven på sine skuldre. For det er ubehageligt at tale om den uafvendelige død. Det kan være meget nemmere og rarere lige at forsøge én gang til.

Til slut vil jeg gerne læse et forslag til vedtagelse op på vegne af Radikale Venstre, Socialistisk Folkeparti, Danmarksdemokraterne, Liberal Alliance, Det Konservative Folkeparti, Enhedslisten, Dansk Folkeparti, Alternativet og Nye Borgerlige:

Forslag til vedtagelse

»Folketinget finder, at prioritering er en afgørende, men også svær opgave i det danske sundhedsvæsen. Prioriteringen skal altid være sundhedsfagligt funderet, således at patienter med størst behov behandles først og ikke baseret på forsikringsstatus, postnummer eller sociale ressourcer. Folketinget mener, at prioriteringen skal balancere en række vigtige hensyn: Vi skal sikre gode arbejdsvilkår for de ansatte, vi skal skaffe flere sundhedsfaglige medarbejdere, vi skal målrettet forebygge sygdom og derved mindske presset på sundhedsvæsenet, vi skal skabe bedre vidensgrundlag for vores behandlinger, vi skal minimere overbehandling og øge patientinddragelsen, og vi skal modarbejde defensiv medicin, der fører til unødvendig behandling og ressourcespild. Folketinget bakker derfor op om gode initiativer som »Vælg klogt«, der skal minimere unødvendige behandlinger, »#testhverdagen«, der skal sikre bedre evidens for vores behandlinger, og »Klar til samtalen«, der forebygger overbehandling og hjælper patient og læge med at træffe det rette valg, også når det betyder at afslutte behandlingen.« 

(Forslag til vedtagelse nr. V 34).

Tak for ordet.

Kl. 18:17

Anden næstformand (Jeppe Søe):

Må vi bede om forslaget til vedtagelse, så vil den indgå i den videre forhandling? Tak for det. Der er indtil videre en enkelt kort bemærkning, og den er til fru Monika Rubin fra Moderaterne.

Kl. 18:18

Monika Rubin (M):

Jeg skal nok gøre det ganske kort. Jeg vil bare sige tak for en rigtig god tale. Jeg er faktisk enig i det hele, tror jeg. Jeg vil bare gerne lige høre om noget, for jeg ved, at Radikale Venstre går ind for en differentieret behandlingsgaranti. Det kan jeg sagtens se der kan være nogle gode takter i, men jeg er lidt bekymret, i forhold til hvordan man skal differentiere. For der er jo rigtig meget af det, vi gør i sundhedsvæsenet, der ikke er særlig god evidens for. Så hvordan vil man lave den her differentiering i en behandlingsgaranti? Hvem skal komme først, og hvem skal beslutte det, når nu evidensen er så dårlig for rigtig meget af det, vi render rundt og laver derude?

Kl. 18:18

Anden næstformand (Jeppe Søe):

Ordføreren.

Kl. 18:18

Stinus Lindgreen (RV):

Det, vi har foreslået, er helt i tråd med, hvad Lægeforeningen også foreslår. Det er ikke at afskaffe behandlingsgarantien, men at hæve grænsen, som vil gøre det nemmere ude på hospitalerne at differentiere. Det er jo ikke en politisk beslutning. Det er en lægefaglig beslutning. For det, vi hører fra sundhedspersoner ude i vores sundhedsvæsen, er, at man på grund af den rigide behandlingsgaranti, vi har i dag, kommer til at skubbe nogle folk om bag i køen, som egentlig burde være kommet til først. For alle har ret til behandlinger inden for samme tid, uanset hvad de fejler. Så det er den problematik, vi anfægter.

Når man kan sige, det er et problem, så kan vi jo se på, at de problemer, der er opstået på bagkant af bl.a. sygeplejestrejken og covid, har man prøvet at løse ved midlertidigt at sætte behandlingsgarantien ud af spil. Det peger jo på, at man kan løse nogle problemer ved ikke at have den. Det viser jo også, at man generelt set nok skaber nogle problemer for sig selv ved at have en så firkantet behandlingsgaranti. Det er bare vigtigt at understrege, at vi ikke er ude på at afskaffe den. Vi vil bare gerne gøre det klogere end i dag.

Kl. 18:19

Anden næstformand (Jeppe Søe):

Spørgeren.

Kl. 18:19

Monika Rubin (M):

Men det er mere det her med, at jeg bare bekymret for, hvordan den differentiering sker. Jeg kan forstå, at det handler om at man stadig væk vil have en øvre grænse for behandlingsgarantien. Men i den behandlingsgaranti, vi har nu, som er på de 30 dage, kan man jo netop sagtens differentiere. Så spørgsmålet er: Skal der være forskellige grænser, eller er det fordi Radikale Venstre ønsker at skabe en større buffer og måske f.eks. sætte den generelle behandlingsgaranti op til 45 dage? Kan ordføreren uddybe det?

Kl. 18:20

Anden næstformand (Jeppe Søe):

Ordføreren.

Kl. 18:20

Stinus Lindgreen (RV):

Jeg kan prøve. Det, vi læner os op ad, er som sagt det, Lægeforeningen foreslår. Så vidt jeg husker, siger de 60 dage generelt, så man får en buffer, som spørgeren kalder det, så man netop nemmere kan lave den prioritering, man laver sundhedsfagligt, så man ikke kommer til at lægge beslag på sengepladser unødigt, og så man ikke kommer til at prioritere ressourcerne på nogle patienter, som sagtens kunne vente 10 dage, 20 dage eller længere. Det er den problemstilling, vi gerne vil til livs. Så det her er noget, der bliver peget på som noget af det, der faktisk kan frigøre ressourcer og frigøre tid ude på hospitalerne.

Kl. 18:20

Anden næstformand (Jeppe Søe):

Tak til ordføreren for forespørgerne. Så er det hr. Flemming Møller Mortensen for Socialdemokratiet.

Kl. 18:20

(Ordfører)

Flemming Møller Mortensen (S):

Mange tak. Jeg har været ivrig efter at komme til at diskutere det her , og jeg vil også sige til hr. Stinus Lindgreen, at det jo måske ikke er alt, hvad man arver, der er lige godt, men jeg synes faktisk, at ordføreren her har arvet et virkelig godt initiativ, i forhold til at vi får den her forespørgselsdebat. Jeg vil takke Radikale Venstre, og så vil jeg sige, at det her er ekstremt afgørende for vores sundhedsvæsen. Det er også rigtig væsentligt, at vi får diskussionen her, og måske er det næsten det allervæsentligste for vores sundhedsvæsen, at vi også politisk får drøftet prioriteringerne. Der er jo rigtig mange prioriteringer, og der foregår prioriteringer hele tiden. Som det også er blevet sagt, kommer vi ikke, end ikke med vores lands velstand, til at have økonomien til at gøre alt, hvad vi gerne vil i vores sundhedsvæsen. Vi bruger godt 180 mia. kr., som situationen er i øjeblikket. Det er mange penge, og vi har på alle måder et fantastisk sundhedsvæsen, men der er også udfordringer.

Jeg vil også gerne slå fast, som også ordføreren for forespørgerne gjorde i sin begrundelse, at når vi skal diskutere, hvad det er, der skal foregå i vores sundhedsvæsen, så skal det bygge på sundhedsfaglige og lægefaglige vurderinger. Det er ikke kun det lægefaglige. Det er det, når det gælder behandlinger. Men vi har mange fagligheder, der spiller sammen i vores sundhedsvæsen, og vi skal give plads til de forskellige faglige skøn – ikke deres skønhed – for dermed får vi også generelt trukket kvaliteten op. At der også er skønhed i fagene, er jeg enig i.

Fra Socialdemokratiets side står vi stejlt på, at det hverken skal være pengepungen eller ressourcerne eller den enkeltes evner og ressourcer til at navigere rundt i et kompliceret sundhedsvæsenet, der skal afgøre, hvilken behandling og hvilken kvalitet man får. Vores sundhedsvæsen er kringlet, og derfor skal vi også tage patienten i hånden, og vi skal være der for patienten og for de pårørende. Vi går også fra Socialdemokratiets side ind for, og det tror jeg at alle her i Folketingssalen er enige om, at de mest syge skal behandles først. Derfor skal vi have vores akutberedskab. Vi skal også helst have en buffer. Det ville jeg ønske at vi kunne have i forhold til alle elementer i vores sundhedsvæsen. Det ved jeg godt at vi ikke kan. Det er ikke altid, fordi det koster penge, man mange gange er det, netop fordi ressourcerne, altså mandskabsressourcerne og de faglige kvalifikationer, ikke er der.

Når vi taler om prioriteringer, må vi jo sige, at alle rejser spørgsmål om prioriteringer. Det gør regionerne, det gør kommunerne, det gør patientorganisationerne, og det gør de faglige organisationer. Jeg har været med i gamet længe, og jeg kan huske, at vi umiddelbart efter kommunalreformen og regionernes dannelse på et af de første møder, jeg var med til med Danske Regioner, som det jo blev døbt, lige nøjagtig havde diskussionen om, hvordan vi skulle prioritere. Vi blev aldrig færdige med det. Det er virkelig ongoing. Der er hele tiden ny medicin, og der er hele tiden nye behandlingsformer, og vi vil gerne det, der er bedst for patienten.

Derfor er jeg også af den opfattelse, at når vi taler om prioritering, drejer det sig ikke kun om økonomi. Det drejer sig også om politiske beslutninger. Det er et spørgsmål om, hvad vi lægger ind i lovgivningen, og hvilke rammer og hvilken uddannelsesstruktur og hvilken kapacitet vi sikrer, og hvilke faste normeringer vi måske lægger ned over nogle ting. Så prioriteringer er rigtig, rigtig meget andet end lige nøjagtig det, der har med økonomi at gøre. Der rejses et væld af dilemmaer her, når man skal vælge til eller fra, og der er også rigtig mange etiske overvejelser, som man skal have med i det.

Jeg har været sundhedsordfører gennem mange år, og jeg har også haft en pause, og det kan være godt nok en gang imellem at komme lidt på afstand af det og så vende tilbage og se, hvordan man jo lidt kører i den samme rille. Men jeg synes, at vi kører i mange gode riller, når det drejer sig om sundhedsvæsenet i Danmark, og jeg mener også, at vores sundhedsdebat i Folketingssalen næsten altid afspejler en ekstremt høj grad af ordentlighed og et fokus på det væsentlige. Og det væsentlige er patienten, det er borgeren, og det er de pårørende, men det er også i høj grad medarbejderne. For som det også står i det nuværende regeringsgrundlag, er den vigtigste ressource i sundhedsvæsenet medarbejderne. Vi kan drømme og være nok så illusoriske, men hvis vi ikke har medarbejderne til det, kan vi ikke udvirke det, vi så gerne vil politisk.

Jeg er rigtig glad for, at de tre regeringspartier har besluttet sig for, at der skal nedsættes et tværgående nationalt prioriteringsråd. Jeg mener, at det er rigtigt. Jeg forventer mig rigtig meget af det. Jeg tror, at det er helt nødvendigt. Jeg vil gerne, som ministeren også har gjort, fremhæve Medicinrådet som en dygtig og god instans, hvor vi netop også fik sat en meget fin og meget bred politisk ramme her fra Folketingets side, som regionerne også i høj grad levede op til, hvor de satte sig for, at det var sådan, det skulle være.

Til hr. Stinus Lindgreen vil jeg sige, at vi fra Socialdemokratiets side bakker om alt det, der blev sagt fra ordførerens side i forhold til forebyggelse. Vi skal have en anden strategi. Det med børn og unge kigger regeringspartierne på i løbet af ganske kort tid. Det er ét sted at starte. Men det er tudetosset ikke at forebygge sygdomme, som kan forebygges. Vi kommer aldrig i mål med det, men vi skal virkelig gå langt for det. Det er godt for den enkelte borger, og det er også godt for den enkelte patient, når det drejer sig om forebyggelse for patienter, og vi skal hele vejen rundt. Tak, formand.

Kl. 18:26

Anden næstformand (Jeppe Søe):

Der er et forslag til vedtagelse.

Kl. 18:26

Flemming Møller Mortensen (S):

Det er fuldstændig korrekt. Så jeg vil gerne på vegne af de tre regeringspartier, Socialdemokratiet, Venstre og Moderaterne, fremsætte følgende:

Forslag til vedtagelse

»Prioritering er en vigtig og samtidig svær opgave i det danske sundhedsvæsen. Folketinget finder, at sundhedsvæsenets ressourcer bør prioriteres klogt, så vi sikrer mest mulig sundhed for de ressourcer, der er til rådighed. For at styrke beslutningsgrundlaget for den fremtidige prioritering i sundhedsvæsenet ser Folketinget frem til, at regeringen nedsætter et tværgående nationalt prioriteringsråd, der skal sikre mest mulig sundhed for pengene f.eks. gennem reduktion af overbehandling og øget patientinddragelse. Samtidig finder Folketinget, at sundhedsindsatsen hviler på centrale hensyn, herunder at alle terminale patienter fortjener en værdig afslutning på livet, at vi har den rette balance mellem behandling og tid til omsorg, og at personalet har ordentlige arbejdsvilkår.«

(Forslag til vedtagelse nr. V 35).

Teksten er afleveret.

Kl. 18:27

Anden næstformand (Jeppe Søe):

Teksten er afleveret, og forslaget vil indgå i den videre forhandling og kommer til afstemning i morgen.

Der er enkelte korte bemærkninger, og det er først hr. Stinus Lindgreen fra Radikale Venstre.

Kl. 18:27

Stinus Lindgreen (RV):

Tak for det, og tak til ordføreren for en rigtig fin tale. Jeg kan godt lide hr. Flemming Møller Mortensens sundhedsfaglige skønhed, især givet ordførerens tidligere virke. Ordføreren siger rigtig mange ting, jeg er fuldstændig enig i, bl.a. at det ikke – jeg kan ikke huske formuleringen præcis – er den sociale baggrund, der afgør behandlingen af patienter i Danmark. Fuldstændig enig! Jeg kunne godt tænke mig at høre ordførerens holdning til tolkegebyret. Det er noget, der bliver peget på fra flere sider faktisk skaber en social ulighed i vores sundhedsvæsen. Det gør ikke bare det, det skaber faktisk også en økonomisk byrde, for det er så dyrt at administrere, at man bruger penge på at have en obstruktion for behandling af patienter i vores sundhedsvæsen – nogle af dem, der ofte har brug for hjælp. Så hvad er ordførerens holdning til tolkegebyret?

Kl. 18:28

Anden næstformand (Jeppe Søe):

Ordføreren.

Kl. 18:28

Flemming Møller Mortensen (S):

Min holdning er den, at vi jo hele tiden skal sørge for at få kigget indad i forhold til de strukturer og rammer, vi har sat op, altså om vi stadig væk synes, at det giver den mening, som har været intentionen og hensigten med det. Der har været drøftelser af tolkegebyret set i forhold til den overordnede situation, og jeg har også fulgt debatten, og det vil også være noget, vi kommer til at diskutere i regeringspartierne. Vi har allerede haft nogle drøftelser, men vi jo også godt, af hvilken grund det her også kan være besværligt. Der er også en rimelighed i, at der bliver stillet krav til dem, der kommer og bor i vores land, men der er naturligvis også det hensyn at tage – og det er jo det, der ligger i det – at alt, hvad der har en særlig akuthed over sig, også bliver tolket.

Kl. 18:29

Anden næstformand (Jeppe Søe):

Spørgeren.

Kl. 18:29

Stinus Lindgreen (RV):

Tak for det. Det vil jeg da delvis tolke som et positivt svar på spørgsmålet og derfor en åbning for at diskutere det. det vil jeg se frem til at gøre, og det er jeg sikker på flere af mine kolleger også vil. For vi kan se, at det skaber ulighed i sundhed, og det må ligge ordføreren på sinde. Vi har altså her en konstruktion, som skaber problemer, som fører til dårligere behandling af en gruppe af borgere i samfundet, og kan vi være det bekendt i et samfund som det danske?

Kl. 18:29

Anden næstformand (Jeppe Søe):

Ordføreren.

Kl. 18:29

Flemming Møller Mortensen (S):

Som jeg siger, synes jeg hele tiden, at vi skal kigge ind for at se, om intentionen og målet med den ramme, vi har sat, er, som den skal være. Jeg synes i det hele taget, at noget af det, vi ikke skal rose os for, når det drejer sig om sundhedsvæsenet og mange andre elementer af vores samfund, er, at vi mange gange er for dårlige til at lave evalueringer og nødvendige justeringer. Det værste eksempel er hele vores strukturændring fra 2007. Jeg er rigtig ked af, at vi aldrig fik taget en ordentlig evaluering med nødvendige justeringer.

Kl. 18:30

Anden næstformand (Jeppe Søe):

Hr. Jens Henrik Thulesen Dahl.

Kl. 18:30

Jens Henrik Thulesen Dahl (DD):

Tak for det. Jeg er fuldstændig enig, når ordføreren siger, at der er mange former for prioriteringer, men der er også den økonomiske. Vi hørte før ministeren sige, at der er 5 mia. kr. ekstra til somatikken, 3 mia. kr. til psykiatrien og 3 mia. kr. til løn. Når man så samtidig kan se, at der i aftalen med regionerne er givet 1.350.000.000 kr., og man fra Region Midtjylland stiller sig op og siger, at man nu faktisk er nødt til at lave besparelser 560 mio. kr. i 2024, hvordan hænger det så sammen med, at regeringen ønsker at løfte sundhedsområdet?

Kl. 18:30

Anden næstformand (Jeppe Søe):

Ordføreren.

Kl. 18:30

Flemming Møller Mortensen (S):

Jeg tror, det blev taget ned af alle, at den særlige indsprøjtning på 5 mia. kr., der blev givet for 14 dage siden, var et fantastisk løft til sundhedsvæsenet. Nogle af pengene blev der sat modtager på, mens andre står hen til en skøn fordeling i tiden, der kommer, og det er godt. Men jeg vil også henvise til det svar, som sundhedsministeren gav til en af spørgerne tidligere, nemlig at økonomiaftalen er en ting, og at finansloven er en anden ting.

Der står i regeringsgrundlaget, at de tre regeringspartier vil et stærkt og robust offentligt sundhedsvæsen, og det synes jeg er overliggeren for det hele.

Kl. 18:31

Anden næstformand (Jeppe Søe):

Spørgeren.

Kl. 18:31

Jens Henrik Thulesen Dahl (DD):

Det synes jeg jo er dejligt at høre, og det må også være dejligt at høre ude i kommuner og regioner, hvor man lige nu sidder og kigger ind i nogle budgetforhandlinger, der bliver vældig svære, altså at man faktisk har ordførerens ord for, at der kommer midler i finansloven, som gør, at man ikke behøver lave de kæmpestore sparekataloger, som der ellers kan være lagt op til mange steder.

Kl. 18:31

Anden næstformand (Jeppe Søe):

Ordføreren.

Kl. 18:31

Flemming Møller Mortensen (S):

Så tror jeg, man tolker det lidt for selektivt, for det er jo kun parterne bag finansloven, der ved, hvordan den kommer til at se ud, og det skal vi arbejde med i efteråret. Men jeg synes, man kan tage det ned, som der står i regeringsgrundlaget, og som jeg også synes at både finansministeren og statsministeren sagde, da man fremlagde den særlige pakke på de 5 mia. kr.

Men vi er jo også enige om her i salen, at vi aldrig får penge nok, og vi, der kender både kommuner og regioner, ved jo, at det spil altid bliver kørt. Men der er jo tale om prioriteringer. Der er både tale om prioriteringer her hos os, men der er selvfølgelig også tale om prioriteringer ude i regionenerne.

Kl. 18:32

Anden næstformand (Jeppe Søe):

Fru Kirsten Normann Andersen, Socialistisk Folkeparti.

Kl. 18:32

Kirsten Normann Andersen (SF):

Tak for det. Jeg er sådan set enig i, at man altid kommer til at prioritere, og en prioritering er jo netop også at prioritere forebyggelse for at undgå, at vi får brug for det der sundhedsvæsen – det vil vi i øvrigt alle sammen helst. Jeg er også rigtig glad for, at ordføreren lægger vægt på, at der også skal ses på forebyggelse i forhold til børn og unge. Jeg hæfter mig også ved, at ordføreren siger, at det vil regeringen se på i den kommende tid.

Brede aftaler har skabt holdbare løsninger igennem tiderne i forhold til nogle af de ting, som er sat i gang undervejs, og vi har også lært, at et forlig kan opsiges, hvis det er sådan, at der ikke er flertal for det efter et valg. Derfor har jeg bare lyst til at spørge Socialdemokratiet, om smalle forlig er de holdbare løsninger, som regionerne kan støtte sig til. Mener ordføreren, at det er holdbart med så smalle forlig, at de i virkeligheden kan opsiges efter et valg, eller skulle man i højere grad satse på de brede forlig, som vi har været vant til at læne os op ad, og som der traditionelt har været i al den tid, jeg har været sundhedsordfører?

Kl. 18:33

Anden næstformand (Jeppe Søe):

Ordføreren.

Kl. 18:33

Flemming Møller Mortensen (S):

Jeg er af den opfattelse, at et flertal er et flertal, men jeg er også af den opfattelse, som bakker ordførerens holdning op, nemlig at brede forlig giver en stabilitet, som er ønskværdig i vores land, og det bygger vi i høj grad også på. Jeg synes også, vi skal passe på med at tale uenigheden mere op i kredsen af ordførere, for så uenige er vi jo ikke om det her. Vi vil rent faktisk det bedste sundhedsvæsen for patienterne og borgerne, og det vil vi jo fra den ene fløj til den anden i Folketinget. Det giver stabilitet, og det er meget bedre, vil jeg sige, end flertal, om det så er lidt større eller lidt mindre. Den del er afgørende. For mig som socialdemokratisk sundhedsordfører er det her det allervigtigste.

Jeg tror blot på, når vi nu har temaet, og det er prioritering, at vi også bliver nødt til at se i øjnene, at der skal prioriteres hele vejen igennem. Godt 80 mia. kr. er rigtig mange penge. Jeg ved, at ordføreren også kunne finde på at stille mig spørgsmål til medarbejderdelen, og jeg har allerede indikeret, at vi ikke kan levere kvaliteten, hvis ikke vi har medarbejderne.

Kl. 18:34

Anden næstformand (Jeppe Søe):

Spørgeren.

Kl. 18:34

Kirsten Normann Andersen (SF):

Det gemmer jeg til min egen ordførertale. (Munterhed). Jeg har i øvrigt også flere forebyggelsesforslag med i lommen. Jeg er enig med ordføreren i, at når det handler om sundhed, er der tradition for, at vi bredt på tværs af partier i Folketinget er enige om, hvad det er, der er vigtigt. Derfor er jeg også forundret over, at regeringen selv vælger at lave de aftaler, der skal laves på sundhedsområdet lige nu, og det er jo selvfølgelig derfor, jeg hæfter mig ved, at ordføreren siger, at det vil regeringen komme med et forslag til. Hvorfor ikke vælge den brede forligskreds? Hvorfor ikke vælge de brede forhandlinger med henblik på netop at få løst nogle af de her meget, meget alvorlige problemer?

Kl. 18:35

Anden næstformand (Jeppe Søe):

Ordføreren.

Kl. 18:35

Flemming Møller Mortensen (S):

Nu kigger jeg ned på sundhedsministeren. Og når ordføreren stiller spørgsmålet i forhold til det, vi har sagt om forebyggelse i forhold til børn og unge – særlig hvad angår alkohol, tobak og nikotin – så tror jeg, at der bliver brede drøftelser på den del. Jeg er da af den opfattelse, at det er vigtigst at få så mange med som overhovedet muligt. Men, altså, at et regeringsparti og en regering går ud og siger, hvordan det er, man vil prioritere pengene i fremtiden, er jo ligesom den mulighed, en regering har. Vi deler ikke penge ud; det er finansloven, der udmønter dem.

Kl. 18:36

Anden næstformand (Jeppe Søe):

Tak. Hr. Kim Edberg Andersen, Nye Borgerlige.

Kl. 18:36

Kim Edberg Andersen (NB):

Tak for det. Som ordføreren siger, skal vi ikke tale forskellighederne op. Men jeg bliver alligevel nødt til at reagere på det, når jeg så hører, at Radikale Venstre lige står og taler om tolkebistand. For så er der alligevel lidt en forskellighed, vi bliver nødt til at adressere. For hørte jeg ordføreren fra Socialdemokraterne sige, at Socialdemokraterne ser ind i, at der er en lempelse i forhold til tolkebistanden?

For det er jo ikke billigt, det ved vi, og det vil være rimeligt nok, at vi stiller nogle krav om, at folk, der faktisk har været i Danmark i ret mange år, inden tolkebistanden bliver fjernet fra dem, måske så også selv tager et initiativ til at lære så meget sprog, at skulle de blive syge, kan de gøre sig forståelige på et dansk hospital. Men var det en lempelse, jeg hørte Socialdemokraterne lægge op til lige der?

Kl. 18:37

Anden næstformand (Jeppe Søe):

Ordføreren.

Kl. 18:37

Flemming Møller Mortensen (S):

Jeg synes rent faktisk, at jeg fik svaret fuldstændig det, som ordføreren egentlig også siger er intentionerne bag det. Vi har i øjeblikket et tolkegebyr, og jeg gav også udtryk for, at der, når man kommer til Danmark eller man har været her i mange år, skal stilles nogle krav. Og jeg præciserede så også, at man, hvis man kommer ind og har akut behov for hjælp i sundhedsvæsenet, selvfølgelig får den hjælp, der skal til.

Kl. 18:37

Anden næstformand (Jeppe Søe):

Spørgeren.

Kl. 18:37

Kim Edberg Andersen (NB):

Godt, der er et andet spørgsmål. For nu har vi jo siddet i regionen, og selvfølgelig er vi også nødlidende i Region Nordjylland, men jeg vil også sige, efter at have siddet i byrådet, at det i forhold til sundhed er et forholdsvis nemt budget at lave, fordi der bliver tilført ret mange penge. Men noget, vi har opdaget i Nordjylland, er jo faktisk, at vi nærmest aldrig har haft flere læger, men at vi heller aldrig har haft, at de var så lidt effektive. Og det er ikke, fordi jeg siger, at de ikke laver noget, men vi har måske en tendens til at prioritere, at de så skal læse en ph.d., og at de også skal forske lidt.

Var det måske ikke en idé at se ind i, at vi prioriterede avancementmulighederne, også for læger, der bare er rigtig gode læger og håndværkere?

Kl. 18:37

Anden næstformand (Jeppe Søe):

Ordføreren.

Kl. 18:38

Flemming Møller Mortensen (S):

Jeg synes jo, at det tjek, som sundhedsministeren fik lavet kort tid efter sin tiltrædelse, gav et tydeligt billede af situationen i sundhedsvæsenet, både i forhold til antallet af personale og produktivitet, og det var en øjenåbner for rigtig mange. Jeg synes så til gengæld også, at der er taget gode initiativer, både i forhold til strukturkommissionen og i forhold til akutplanen. Så jeg synes, der er noget at kigge ind i. Men Robusthedskommissionen kommer jo også med et billede af det og nogle anbefalinger til, hvordan det er, man skal udnytte den arbejdskraftressource, der er, så vi får udløst den mest direkte behandling, pleje og omsorg til patienterne.

Kl. 18:38

Anden næstformand (Jeppe Søe):

Tak til ordføreren fra Socialdemokratiet. Inden vi går videre, vil jeg bare lige sige, at jeg kommer til at køre det meget rigidt i forhold til tidspunkter. For hvis vi bruger den samme tid på det her, som vi har gjort på dagens to andre forespørgsler, bliver klokken faktisk 23.30, har jeg lige regnet ud. Og det må I jo selv om, for det er jo også jer, der er på det næste punkt, men det skal ikke være, fordi vi taler over, men det skal være, fordi vi udfylder taletiden med rigtig fine ord. Så når jeg rejser mig, er der 5 sekunder tilbage, og så stopper jeg taleren.

Godt, den næste ordfører, som holder tiden, er fru Eva Kjer Hansen fra Venstre.

Kl. 18:39

(Ordfører)

Eva Kjer Hansen (V):

Med formandens ord kan jeg love, at jeg overholder tiden, og at jeg ovenikøbet vil fatte mig i korthed, for vi ender jo også nemt i, at vi får rigtig mange gentagelser her i salen. Men tak for at rejse forespørgslen, der jo indeholder rigtig mange forskellige emner, og jeg ved i virkeligheden ikke, hvor hensigtsmæssigt det er i forhold til den dybdegående debat om de enkelte emner. For skal man have respekt for formandens udmelding, skal man jo lige nå hurtigt omkring dem alle sammen.

Sundhedsvæsenet er en af grundstenene i vores samfund. Det er helt afgørende for os i vores liv og i forhold til vores tryghed, at det fungerer rigtig godt, og at man kan regne med, at man får hjælp, når man har det behov. Vi har bygget det op gennem rigtig, rigtig mange år, og det har jo altid krævet prioriteringer og også svære prioriteringer, i forhold til hvad det muliges kunst er. Der er mange svære spørgsmål, men det gør jo også, at det er relevant, at det kommer på dagsordenen, og at vi forholder os til, hvordan vi nu griber det an. Prioriteringer i sundhedsvæsenet er nødvendige. Vi kan kun bruge pengene én gang, og der er ikke ubegrænsede midler at bruge, og jeg synes, det er vigtigt, at vi slår den præmis fast, og de ordførere, der indtil nu har taget ordet, er heldigvis enige i det. Så handler det jo også om at diskutere, hvilke prioriteter vi skal have, og at rammerne for at kunne lave de prioriteringer er i orden.

For Venstre handler det først og fremmest om at sætte patienten før systemet, at patienten altid er i centrum, i forhold til hvad det er, patienten har behov for. Men så handler det jo også om at sørge for ordentlige arbejdsvilkår for det personale, der skal stå for behandlingerne, og i den sammenhæng har det jo været positivt med akutpakken til sundhedsvæsenet, der kom i februar, og som netop tager hånd om de udfordringer med personalemangel og ventetider, som vi står med i sundhedsvæsenet. Og ministeren var inde på nogle af de rigtig gode elementer i pakken, bl.a. den udvidede behandlingsret for somatiske sygdomme, så regionerne får en bedre mulighed for at prioritere behandlingen og sige, at det er de behandlingskrævende patienter, der skal behandles først. Det var noget af det, der blev efterspurgt.

Men så er der jo også en bred vifte af tiltag, der netop kan gøre, at der bliver prioriteret bedre i forhold til, hvor der er mangel på arbejdskraft, f.eks. det at lempe sprogkravene, sådan at vi kan hente mere udenlandsk arbejdskraft, og det, at vi giver efterlønnerne en mulighed for at tage en ekstra tørn i sundhedsvæsenet uden at blive modregnet. Og måske er nogle af initiativerne små, men det er alligevel alt sammen initiativer, der bidrager til, at man bedre kan håndtere de opgaver, der er.

Vi er i Venstre glade for, at der bliver nedsat et Prioriteringsråd og en Robusthedskommission, og i virkeligheden er det jo interessant at se på, hvor gode ord vi finder til de forskellige kommissioner, vi nedsætter, som skal hjælpe os med at blive klogere og i virkeligheden give os et bedre grundlag for at tage de rigtige initiativer. Prioriteringsrådet får til opgave at styrke vores grundlag for beslutninger om prioriteringer, hvad det er, vi skal gøre det ud fra, og Robusthedskommissionen skal udarbejde anbefalinger til, hvordan der sikres et bedre arbejdsmiljø for sundhedspersonalet.

Lad mig så også sige, at det er rigtig, rigtig vigtigt for os i Venstre at diskutere, hvordan det er, vi sikrer de bedst mulige rammer for en værdig død og palliation. Det er så vigtigt, at vi giver patienten mulighed for at vælge i forhold til, hvordan det er, man gerne vil have den tid skal forløbe. Det handler grundlæggende om, at patienten har medindflydelse på sit eget behandlingsforløb, og jeg vil gerne understrege, at det er positivt, at regionerne selv har fokus på indsatsen på det her område. Vi har før i Venstre ytret ønske om, at langt flere uhelbredelig syge oplever at modtage specialiseret og kvalificeret behandling og omsorg i den sidste tid i livet, og det er et vigtigt område for os, og vi ser meget positivt på, at der er etableret en ny fagområdeuddannelse inden for palliation. Det kan være med til at sikre, at mere sundhedspersonale netop på sigt uddannes til at være specialister i palliativ medicin. Det er den store satsning, som der allerede har været snakket rigtig meget om.

Så vil jeg endelig også nævne den diskussion, vi skal have omkring en frisættelse i den offentlige sektor, og hvordan vi kommer noget af bøvlet og bureaukratiet til livs. Det er også vigtigt, at vi husker at diskutere det i forhold til at få den rigtige prioritering af ressourcerne. Der er masser at gøre på det her område, så endnu en gang tak til forespørgerne for at sætte det her på dagsordenen.

Kl. 18:44

Anden næstformand (Jeppe Søe):

Hr. Stinus Lindgreen, Radikale Venstre.

Kl. 18:44

Stinus Lindgreen (RV):

Tak for det. Tak for en rigtig fin tale, og jeg må jo erkende, at emnefeltet i spørgsmålet er relativt bredt. Det kan godt være, at hvis jeg havde været ordfører, dengang jeg havde stillet forespørgslen, havde jeg nok formuleret det en anelse skarpere. Men lad nu det ligge. (Munterhed).

Jeg kunne godt tænke mig at høre, om ordføreren har gjort sig nogen tanker i forhold til personale i sundhedsvæsenet. Som ordføreren er inde på, kan vi jo ikke behandle, hvis ikke der er læger og sygeplejersker og andre sundhedsfaglige personer derude. Så hvordan kan vi komme de problemer, der er i vores sundhedsvæsen, til livs?

Kl. 18:44

Anden næstformand (Jeppe Søe):

Ordføreren.

Kl. 18:44

Eva Kjer Hansen (V):

Jamen jeg ser frem til at få nogle rigtig gode forslag, som vi så kan drøfte, om: Hvad er de bedste initiativer at tage? Der er jo ikke nogen af os, der har columbusægsløsningen på det her område, og det er rigtig vanskeligt. Det er også derfor, der er sat et arbejde i gang.

Kl. 18:45

Anden næstformand (Jeppe Søe):

Spørgeren.

Kl. 18:45

Stinus Lindgreen (RV):

Jeg er helt enig; der er ikke en nem løsning. Men bare for at nævne en af de ting, jeg selv bragte frem, hvad er så Venstres holdning til de sundhedspersoner, der er i Danmark, som kommer fra andre lande, og som ikke kan få lov til at arbejde; som har de faglige kvalifikationer, men som mangler at blive godkendt i Danmark? Kan vi gøre mere for at få dem hurtigere ud på arbejdsmarkedet?

Kl. 18:45

Eva Kjer Hansen (V):

Det kan vi i allerhøjeste grad. Vi kan blive meget bedre til at få behandlet deres sager. Vi kan også blive bedre til at anerkende den uddannelse, man kommer med, andre steder og så måske give noget supplerende uddannelse, hvis man ikke lever op til de faglige krav, som vi stiller. Jeg var selv for nylig ude at besøge en ukrainsk person, som er i Danmark, har opholdstilladelse og er uddannet sygeplejerske, men som vi tilsyneladende ikke kan bruge i det danske sundhedsvæsen. Sådan noget synes jeg vi skal sørge for at have en god forklaring på. Hvad er det, der gør sig gældende, når vi ikke kan bruge en sådan arbejdskraft?

Kl. 18:46

Anden næstformand (Jeppe Søe):

Dermed tak til ordføreren fra Venstre. Næste ordfører er fru Monika Rubin fra Moderaterne.

Kl. 18:46

(Ordfører)

Monika Rubin (M):

Kan vi få det hele? Det spørgsmål stillede jeg, da jeg som helt nyuddannet læge tilbage i 2015 for første gang var med i Debatten under en sundhedspolitisk debat om de voldsomt stigende medicinudgifter, hvor det netop var prioritering i sundhedsvæsenet, vi diskuterede. Spørgsmålet er ikke blevet mindre relevant siden dengang. Jeg vil nærmere sige tværtimod, for det danske sundhedsvæsen har vokseværk. Siden år 2000 er de offentlige udgifter til sundhed steget med omkring 46 pct. Det er markant mere end de samlede udgifter, der i samme periode er steget med 15 pct. – mere end tre gange så meget.

Hvis vi i fremtiden vil bruge penge på andet end sundhed i Danmark, er det her en udvikling, der ikke kan vare ved. Bl.a. derfor gik vi i Moderaterne til valg på behovet for en sundhedsreform, og vi er derfor glade for, at vi i regeringen i marts måned nedsatte en Sundhedsstrukturkommission med det klare formål at styrke det samlede og nære sundhedsvæsen og ikke mindst for at sikre, at vores sundhedsvæsen er gearet til at imødekomme fremtidens udfordringer og behov.

Jeg gik også til valg på, at der skulle oprettes et nationalt tværgående prioriteringsråd – et organ, som skal arbejde for at minimere både økonomisk og ressourcemæssigt spild i sundhedsvæsenet. Jeg er derfor særlig glad for at se, at det var med i regeringsgrundlaget. For vi skal sikre mest sundhed for pengene. For effektivitet og prioriteringer hænger uløseligt sammen, når vi diskuterer sundhedsvæsenet. Hvis vi vil beholde det sundhedsvæsen, som langt de fleste af os kender som et, hvor man kan være sikker på at få den behandling, man har brug for og til rette tid, altså et effektivt sundhedsvæsen, så er der nødt til at blive foretaget nogle prioriteringer, som f.eks.: Hvornår skal jeg som læge stoppe med en behandling, hvis der ikke er nogen vej tilbage?

Vores sundhedsvæsen har en fantastisk evne til at forlænge liv og behandle sygdomme. Vi har adgang til avanceret teknologi og medicinske behandlinger, der kan give håb, helbredelse og forlænge livet for mange. Men vi må også indse, at der er tidspunkter, hvor behandlingen forlænger lidelse snarere end livet, og der skal vi blive bedre til at sige stop. For langtfra alle borgere får en fredelig og rolig død i overensstemmelse med deres egne ønsker. Borgerne har ofte ikke selv taget stilling til, hvad de ønsker i forhold til den sidste levetid, og desværre sørger vi sundhedsprofessionelle heller ikke nødvendigvis for, at emnet bliver taget op, så deres ønsker kan bringes i spil. Og når der ikke i god tid tages stilling til det rette behandlingsniveau i forbindelse med livets afslutning, fører det desværre ofte til overbehandling – en behandling, som patienten ville have sagt nej til, hvis der var blevet spurgt på en god måde.

Det sker ligeledes, at vi læger, enten på grund af personlige eller måske strukturelle betingelser, har det svært med at tale med patienterne om den kommende død. Og så tilbyder vi undersøgelser og behandlinger, som reelt set ikke har mulighed for at resultere i et bedre helbred, og som måske ovenikøbet er forbundet med bivirkninger. Det er hårdt, men vi skal blive bedre til at afslutte behandling af døende patienter. Vi skal alle blive bedre til at tage den svære samtale om døden. Jeg ved godt, at det er et emne, der er fyldt med sorg og angst, men det er nødvendigt, at vi tør tage de her svære samtaler.

Derfor er jeg enormt glad for, at jeg her på talerstolen får mulighed for at tale om netop det her for at sætte fokus på vigtigheden af at tage den svære, men nødvendige samtale, både for at sikre, at vi bruger vores ressourcer på en meningsfuld måde, og for at patienterne kan tilbringe den sidste tid med værdighed. Og her spiller palliativ behandling en afgørende rolle, hvor fokus ikke er på at forlænge livet, men på at forbedre livskvaliteten og på at lindre smerter og symptomer i den sidste tid. Og nej, det er ikke politikere, der skal beslutte, hvornår man stopper behandling af døende patienter. Men vi skal turde at tage diskussionen politisk og igangsætte arbejdet.

Så for at slutte, hvor jeg startede, vil jeg spørge: Kan vi få det hele? Skal vi have det hele? Jeg tvivler. Og jeg ser derfor frem til arbejdet med det tværfaglige nationale prioriteringsråd. Tak for ordet.

Kl. 18:51

Anden næstformand (Jeppe Søe):

Hr. Stinus Lindgreen, Radikale Venstre.

Kl. 18:51

Stinus Lindgreen (RV):

Tak for det, og tak for en rigtig god tale. Jeg er enig i meget det, ordføreren siger. Ordføreren nævner bl.a. problemet med de her sektorovergange, altså strukturelle problemer i sundhedsvæsnet, som er noget, vi har diskuteret i årevis efterhånden. Og vi har jo bl.a. nedsat en Sundhedsstrukturkommission. Er det ikke korrekt? Der er så mange; der er robusthedskommissioner og der lønkomitéer, og hvad ved jeg. Men hvad med det arbejde, der allerede foreligger i forhold til de såkaldte sundhedsklynger? Jeg går ud fra, at ordføreren er bekendt med dem, der blev nedsat sidste år, og som  er nedsat til at lave et samarbejde på tværs af regioner og kommuner og egen praksis. Hvad er ordførerens holdning til det? Kan det løse nogen af de problemer, vi har, og som vi i hvert fald anerkender der er i vores sundhedsvæsen?

Kl. 18:51

Anden næstformand (Jeppe Søe):

Ordføreren.

Kl. 18:51

Monika Rubin (M):

Tak for spørgsmålet. Nu har vi jo nedsat en Sundhedsstrukturkommission, som har mulighed for at kaste alle bolde op i luften. Men jeg kan godt se nogle rigtig gode takter i netop de der sundhedsklynger. For vi har nogle kommuner, som er for små til at løfte nogle sundhedsopgaver, og hvis det er, at de måske går sammen i et samarbejde med et regionshospital, så tror jeg, man kan løse nogle af problemerne. Så jeg synes, der er rigtig gode takter i det.

Kl. 18:52

Anden næstformand (Jeppe Søe):

Spørgeren.

Kl. 18:52

Stinus Lindgreen (RV):

Tak. Og det er jo hele formålet. Jeg kan også se i de klynger, jeg selv sidder i, at det giver nogle gode ting. Der er en anden ting, jeg godt kunne tænke mig at spørge om. Nu har ordføreren selv nævnt det nogle gange, og det er det med et prioriteringsråd. Kan ordføreren sætte nogle flere ord på, hvad det er, der ligger i det? Man kan godt høre det i ordet, men hvad ligger der mere konkret i det? Hvordan skal de samarbejde med de andre arbejder, der allerede foreligger fra f.eks. Lægevidenskabeligt Selvskab og andre? Hvad er det, det skal gøre, mere konkret?

Kl. 18:52

Anden næstformand (Jeppe Søe):

Ordføreren.

Kl. 18:52

Monika Rubin (M):

Nu kan jeg kun tale på mine egne vegne, for vi har ikke haft mulighed for at drøfte det i regeringen. Men jeg forestiller mig en form for organ som det, man måske har i England eller i Sverige, hvor man ser på prioriteringen i sundhedsvæsnet bredere. I det, vi har lige nu med Medicinrådet, ser man specifikt på medicin. Men vi har brug for et organ, der også kigger på de behandlingstiltag, vi ellers laver, de robotteknologier, vi indfører, de digitale teknologier, vi indfører. Og så også, som ordføreren også selv var inde på, det her med, hvad det er, vi går og gør i hverdagen. Hvad er evidensen for det, og er der noget af det, vi skal undersøge nærmere, eller er der noget af det, vi måske skal stoppe med at gøre?

Kl. 18:53

Anden næstformand (Jeppe Søe):

Tak til ordføreren for Moderaterne. Så er det fru Kirsten Normann Andersen fra Socialistisk Folkeparti

Kl. 18:53

(Ordfører)

Kirsten Normann Andersen (SF):

Det er jo rigtigt, som hr. Stinus Lindgreen siger, at det er en meget bredt formuleret forespørgsel, der er i dag, og egentlig har jeg bare lyst til at sige, at udfordringerne i sundhedsvæsenet virkelig står i kø.

Det er vigtigt for SF, at alle uanset indkomst skal have lige adgang til udredning og behandling. Brugerbetaling og forsikringsordningernes forlommer skaber ulighed i sundhed, men faktisk også større efterspørgsel, og det synes jeg er et problem, som vi bør adressere. Vi ved også, at sundhedsvæsenet har store rekrutteringsudfordringer, og jeg mener ikke, vi kommer udenom at tale om både løn og arbejdsforhold, ligesom vi også skal tænke i større tværfaglighed, og det var jo det, som vi har nedsat Robusthedskommissionen til at se på, altså om andre faggrupper i virkeligheden kan hjælpe med at løse nogle af de opgaver, som sygeplejersker og læger ikke har tid til i dag.

Øget tværfaglighed og bedre samarbejde mellem almen praksis og regioner og kommuner er nødvendig. For hvis den ældre patient ikke udskrives og genoptrænes i tæt samarbejde med almen praksis kommunen, bliver den ældre let indlagt igen, så det er jo altså et tema. Forebyggelse er kæmpe stor del af løsningen set med mine øjne. Ingen patienter har lyst til at være patient på et sygehus, og derfor tror jeg bare, det er vigtigt, at vi i virkeligheden har meget mere fokus på, hvordan vi undgår at få behov for alt det der udredning og behandling og i højere grad kan klare os selv.

Vi får også flere ældre og flere multisyge, og jeg tror, det i dag er to tredjedele af patienterne på et sygehus, som er ældre medicinske patienter. Det taler jo for, at vi skal tale patientrettet forebyggelse, og at det er vigtigt. Det er patientundervisning, det er genoptræning, og det er vigtigt for patientens daglige velvære, men vi forebygger også indlæggelser. Og så er jeg selv blæst bagover af velfærdsteknologiske løsninger, som kan gøre os i stand til at behandle os selv derhjemme. Det være sig diabetesteknologi, det være sig KOL-behandling derhjemme og hjemme dialyse, og hvad vi nu ellers har, der kan gøre os i stand til i højere grad at kunne få behandling hjemmefra.

Jeg tror også, man skal kigge på de klassiske plejefaglige kompetencer, som med fordel kunne være sundhedsfaglige kompetencer. Det gør en forskel, når det lykkes sundhedspersonalet at forebygge, at et kødsår bliver en amputation, eller at man forebygger urinvejsinfektioner, forebygger lungebetændelser og alle de ting, som jo hører til det klassiske plejefaglige arbejde, og som kan lade sig gøre, hvis det er sådan, at man har de rette kompetencer til at løse det. Måske skulle det i virkeligheden også sortere under sundhedsloven.

Jeg drømmer om, at sundhedsplejerskerne kommer tilbage til skolerne i højere grad, også sådan så at børn har nogen at henvende sig til, når der er noget, de er i tvivl om. Jeg så gerne, at PPR i skolerne var en foranstaltning, som ikke forudsætter visitation. Jeg bliver ked af det, når jeg hører PPR sige til forældre: Kan I ikke få udredt jeres barn, så vi kan komme i gang med de indsatser, der er nødvendige, når jeg ved, at det personale, der står derude, ved noget om, hvad det er for nogle faglige indsatser, der skal sættes i gang. Jeg tror, det giver mening, og det ville aflaste børne- og ungdomspsykiatrien, som jo er noget af det, der virkelig er belastet lige i øjeblikket.

Jeg drømmer om, at vi får tandpleje uden skelen til den økonomiske formåen, for jeg tror på, at hvis det er sådan, at vi lykkes med den rette plejefaglige indsats her, så kan vi også forebygge sygdomme. Rigtig mange patienter med hjertesygdomme har i virkeligheden paradentose. Tænk, hvis vi havde forebygget paradentosen, så vi slap for at skulle behandle dyre patienter på hjerteafdelingerne. Og det samme gælder i forhold til fysioterapi. Det er et paradoks, at så mange patienter ender med at skal have skiftet en hofte eller et knæ, hvis det er i virkeligheden kunne have været forebygget ved hjælp af træning i stedet for.

Jeg vil heller ikke undlade at sige at jeg synes tolkegebyret er skævt, og jeg har hørt, at der er nogle, der mener noget andet. Men jeg mener, at det gør lægens arbejde besværligt og sætter patientens liv i fare, og det er ikke sundhedsvæsenet, der skal lære patienterne dansk. Jeg er enig med Venstre i, at der er rigtig mange arbejdsmarkedspolitiske tiltag, som allerede er sat i gang, og der er nævnt rigtig mange andre gode konkrete forslag. Jeg er forbeholden over for Sundhedssektorens Prioriteringsråd. Jeg tror, at nålestikspræcise indsatser her er det, som vi skal sætte i gang, og i virkeligheden samle de mange gode forslag, der er blevet delt i dag.

Kl. 18:58

Anden næstformand (Jeppe Søe):

Hr. Stinus Lindgreen, Radikale Venstre.

Kl. 18:58

Stinus Lindgreen (RV):

Tak for en god og engageret tale. Jeg har haft den glæde at arbejde sammen med ordføreren i nogle år efterhånden på det område og ved, at det her er et område, som ordføreren går meget op i. Der var et meget stærkt fokus på forebyggelse, og det er klart, at hvis vi skal prioritere ressourcerne, er en af de bedste måder både for patienten og for sundhedsvæsenet selvfølgelig at holde borgerne ud af sundhedsvæsenet, hvis det overhovedet kan lade sig gøre.

Jeg kan forstå, at vi nu skal til at diskutere nikotin, rygning og alkohol igen, så jeg vil høre, om ordføreren kort kan redegøre for SF's holdning til forebyggelse på de konkrete områder.

Kl. 18:59

Anden næstformand (Jeppe Søe):

Ordføreren.

Kl. 18:59

Kirsten Normann Andersen (SF):

Jeg ser frem til, at vi kommer til at genforhandle tobakshandlingsplanen, for jeg mener, at der er flere indsatser, der kan sættes i gang, og vi ved, at priserne gør en forskel. Jeg mener også, at vi kan gøre noget sikkerhedspolitisk – det hedder det vist, for det ligger hos Sikkerhedsstyrelsen – i forhold til forebyggelse. Jeg er ked af, at det er så svært at forebygge, at man sælger de her produkter til børn af unge, som de slet ikke er gamle nok til at købe. Det burde ikke kunne lade sig gøre, men det sker. Det sker både med alkohol og tobak, det sker med medicin, og det sker med spil, og jeg synes, vi skal gøre en særlig indsats i forhold til det. Prisen gør en forskel, og det kommer vi også til at tage med i de videre forhandlinger.

Kl. 18:59

Anden næstformand (Jeppe Søe):

Spørgeren.

Kl. 19:00

Stinus Lindgreen (RV):

Tak for det. Det vil jeg se frem til.

Et andet område, som jeg ved at ordføreren går meget op i, er arbejdsmiljø. Ordføreren var lidt inde på det i forhold til forebyggelse, og jeg kunne godt tænke mig at høre, om ordføreren kan uddybe det lidt mere. Et sygdomsområdet, der fylder meget, af muskel- og skeletsygdomme, og meget af det har jo netop med arbejdsmiljø at gøre. Har ordføreren nogen planer, nogen idéer om, hvad vi kunne gøre for at forebygge mere på det område?

Kl. 19:00

Anden næstformand (Jeppe Søe):

Ordføreren.

Kl. 19:00

Kirsten Normann Andersen (SF):

Jeg starter et lidt andet sted, for vi har talt så meget om, at vi også skal ændre på den måde, vi tænker tilsyn på, og jeg så egentlig gerne, at vi samlede nogle tilsyn, det socialfaglige og det sundhedsfaglige. Jeg kunne virkelig også godt tænke mig at have Arbejdstilsynet med. For når vi kigger på sundhedsområdet, tror jeg faktisk, at de også ville kunne være med til at komme med nogle forslag til, hvordan man forebygger. Jeg har også selv passet patienter med asbestlunger og med porcelænslunger og andet, og der er en kæmpe indsats at gøre ude på det danske arbejdsmarked i forhold til forebyggelse.

Kl. 19:00

Anden næstformand (Jeppe Søe):

Dermed tak til ordføreren. Næste ordfører er hr. Jens Henrik Thulesen Dahl fra Danmarksdemokraterne.

Kl. 19:01

(Ordfører)

Jens Henrik Thulesen Dahl (DD):

Tak for det, og tak til Radikale for at tage initiativ til den her debat. Temaet i forespørgselsteksten handler om prioriteter i sundhedsvæsenet, hvor jeg måske nærmere synes, at problemet lige nu er prioriteringen af sundhedsvæsenet. Jeg oplever meldinger fra regeringen, som er svære at finde ud af. I regeringsgrundlaget loves 3 mia. kr. ekstra til psykiatrien og til opfyldelsen og udmøntningen af den 10-årsplan, som der i hvert fald i tiden op til valget i november var meget, meget bred politisk enighed om var opgaven og målet. Det var en plan, som alle relevante parter inden for psykiatriområdet var og er enige om er den rigtige vej at gå.

Når jeg mødes med forskellige organisationer, oplever jeg desværre en lettere mistrøstighed brede sig. Bliver det til noget? Kommer vi videre oven på den lille aftale, vi indgik tilbage i september sidste år? Vi kan ikke være bekendt at skubbe det foran os. I mellemtiden mister vi medarbejdere i psykiatrien. Vi mister engagementet hos de parter, som netop havde fået troen på, at vi fra politisk side mente, at der skulle ske noget. Helt lavpraktisk kan jeg se det hjemme på Fyn. I Svendborg blev der fyret personale i psykiatrien tidligere på året på grund af et overforbrug i 2022. Det er personale, som man rent faktisk desperat har brug for.

I forhold til det samlede sundhedsvæsen er det lige så uklart. Der var en lille aftale om en sundhedsreform fra sidste forår, som jo egentlig skulle være grundlaget for en større indsats for at skabe et sammenhængende og bedre sundhedsvæsen, herunder med særlig fokus på det nære sundhedsvæsen. Så ved jeg godt, at der nu vil være nogle, der siger, at vi venter; vi venter på Lønstrukturkomitéen, vi venter på Robusthedskommissionen og Strukturkommissionen, og hvad de alle sammen hedder. Og når jeg nu så ser på aftalerne med regionerne og kommunerne, som jo i høj grad har meget, meget skarpe rammer, lyder det fra både kommuner og regioner, at man lige holder skindet på næsen i forhold til inflationen og udviklingen i de kommunale opgaver, der ligger for.

Jeg var selv til byrådsmøde i Assens i går, og jeg må sige, at der er ingen, som snakker om, hvordan vi skal udvikle det nære sundhedsvæsen. Næh, det handler om, hvordan vi kan sikre, at vi nogenlunde kan holde det samme niveau, som vi har nu. Det kan vi kun, fordi vi i Assens har skåret ned og tilpasset det, og fordi vi ikke har de helt vildt store planer om at skulle gøre mange nye ting. Så hvor er indsatserne for at holde patienterne væk fra akutafdelingerne på sygehusene? Hvor er den indsats, som skal få kommunerne og de praktiserende læger til at sikre bedre forebyggelse? Hvor er indsatsen, som skal få kommunerne til at være klar til at tage imod patienterne fra sygehusene på en måde, så vi ikke får genindlæggelser?

Da jeg i går sad til byrådsmødet og lige havde hørt statsministerens tale i forbindelse med afslutningsdebatten, følte jeg lidt, at jeg var i en anden verden end her på Christiansborg. Statsministeren sagde i går:

»I, der lider af en psykisk sygdom, skal have langt bedre hjælp, end I får i dag. Derfor vil regeringen gennemføre et historisk løft af psykiatrien. Det handler om penge til sengepladser, personale, forskning og bedre forebyggelse.«

Om sundhedsvæsenet sagde statsministeren, at »sundhedsvæsenet har taget et tigerspring fremad«, og hun sagde også: »Det er godt, men bare ikke godt nok, og derfor vil regeringen i de kommende år investere massivt i sundhed.« 

Alle borgere, der måtte følge med i, hvad der bliver sagt herinde, kan ikke tænke andet, end at der må ske noget nu. Så hvorfor gør der ikke det? Hvorfor er der ikke fuld tryk på arbejdet og forhandlingerne om, hvordan vi får det til at ske? Det er rigtig godt at sikre kræftpatienterne den nødvendige behandling, men samtidig bør vi have fuld fokus på at holde patienterne væk fra akutafdelingen ved at sikre, at de praktiserende læger og kommunerne kan løfte opgaverne.

Der er små skridt i sundhedsaftalen fra sidste forår, men allerede dengang var der enighed om, at det kun var de første skridt. Så lad os komme videre med det, vi kan. Så må vi tage resultaterne for kommissionerne ind i arbejdet, når de kommer. F.eks. er planen jo egentlig klar til psykiatrien. Det eneste, vi mangler, er at blive enige om rækkefølgen af indsatserne og konkret at afsætte de penge, som regeringen jo har lovet. I forhold til somatikken kunne man jo bare tage fat i de sundhedsklynger, som er etableret derude, og give dem opgaver og ressourcer for at styrke opgaveløsningen hos kommuner og praktiserende læger i samarbejde med hospitalerne. Så for mig og Danmarksdemokraterne at se er det bare at komme i gang. Tak for ordet.

Kl. 19:05

Anden næstformand (Jeppe Søe):

Der er en enkelt kort bemærkning fra hr. Stinus Lindgreen, Radikale Venstre.

Kl. 19:05

Stinus Lindgreen (RV):

Tak for det. Tak for talen, og tak for et stærkt fokus på psykiatrien, et område, som jeg er fuldstændig enig med ordføreren i har været overset i årtier, ikke bare af denne og den foregående regering, men af talrige regeringer, som ikke har løftet det område nok.

Jeg er lige så glad for at komme i gang med arbejdet, som ordføreren giver udtryk for at han er. Vi var startet på det, og vi skal videre, for området trænger virkelig meget til det. Jeg kunne godt tænke mig at høre ordføreren, om han har gjort sig nogle tanker om, hvad vi kan gøre for at gøre det mere attraktivt at arbejde i psykiatrien. Jeg er enig i, at vi kender 10-årsplanen, og at vi ved, hvad der mangler, men hvad kan vi gøre, for at det bliver mere attraktivt som læge eller sygeplejerske at søge til psykiatrien? Hvad kan vi gøre? Har ordføreren nogle idéer?

Kl. 19:06

Anden næstformand (Jeppe Søe):

Ordføreren.

Kl. 19:06

Jens Henrik Thulesen Dahl (DD):

Der er jo nok ikke nogen hurtige løsninger, men noget af det, som jeg synes er centralt, og som der jo trods alt også ligger i psykiatriaftalen fra september, er jo, at der skal ekstra midler til forskning. For vi er nødt til at øge vidensgrundlaget, vi er nødt til også at gøre det attraktivt for de læger, der gerne vil udfordres, der gerne vil lære noget nyt, der gerne vil finde nye veje til at løse problemerne, så der skal være rigelig med forskningsmidler.

Så handler det selvfølgelig også om at have rammerne, både de fysiske rammer, men også med hensyn til personalet, og det er jo en grundlæggende udfordring, som vi nok alle sammen kender til. Men skal vi gøre det mere attraktivt, handler det altså for mig at se om, at vi får skabt mere viden og brugt mere viden og gjort det mere evidensbaseret, og at vi gør det mere attraktivt ved, at der så at sige bliver skabt flere spændende stillinger i psykiatrien.

Kl. 19:07

Anden næstformand (Jeppe Søe):

Spørgeren.

Kl. 19:07

Stinus Lindgreen (RV):

Tak for det. Jeg er enig i, at det klart vil gøre det mere attraktivt for nogle personalegrupper at søge derhen.

Et andet område, ordføreren var kort inde på, var, hvad vi kan gøre for populært sagt at holde patienterne ude af sundhedsvæsenet, altså hvad vi kan gøre på forebyggelsesområdet. Jeg er ikke helt bekendt med Danmarksdemokraternes politik på området, så jeg kunne godt tænke mig at høre, om ordføreren kan redegøre lidt for, hvad I mener om forebyggelse, især i forhold til tobak og alkohol.

Kl. 19:07

Anden næstformand (Jeppe Søe):

Ordføreren.

Kl. 19:07

Jens Henrik Thulesen Dahl (DD):

Der mener vi jo sådan set, at en af de kæmpe udfordringer, vi har, er at sikre, at de regler, vi har, rent faktisk bliver overholdt. Vi havde en høring for ganske nylig, hvor vi snakkede om nikotin, og hvor det jo meget, meget skræmmende blev dokumenteret, at børn – vil jeg kalde dem – i vid udstrækning bruger de her produkter. De har let ved at få fat i de her produkter, og der er en udbredt brug af dem. Der er vi meget klart indstillet på, at det skal vi gøre noget ved. Vi skal finde værktøjer til at stoppe det, for det er ikke i orden.

Kl. 19:08

Anden næstformand (Jeppe Søe):

Dermed tak til Danmarksdemokraterne. Næste ordfører på talerstolen er fru Louise Brown fra Liberal Alliance.

Kl. 19:08

(Ordfører)

Louise Brown (LA):

Tak, formand. Tak til forespørgerne for et vigtigt emne, og tak for den der brede formulering. Den gør jo også, at man kan tillade sig at svare lidt mere med brede penselstrøg.

I den bedste af alle verdener var der jo ikke nogen, der skulle vente på at få behandling i sundhedssystemet. Der var ingen, der skulle stå på en venteliste i flere måneder eller år for den sags skyld; der var ingen, der skulle opleve en forværring af deres tilstand grundet ventetid. Men sådan ser verden desværre bare ikke ud. Der er pres på vores sundhedssystem, og der er ventelister, nogle steder lange ventelister.

Der findes jo ikke et quickfix, men der er dog forskellige greb, vi kan ty til, og mine ordførerkolleger kender jo sikkert flere af de løsninger, som Liberal Alliance foreslår, og det er jo ikke alle vores løsninger, der er lige populære blandt mine ordførerkolleger, men jeg tror dog, at netop prioritering er et greb, vi alle kan se også er nødvendigt. For Liberal Alliance er prioritering essentielt, og jeg hørte faktisk også flere af vores sundhedsmedarbejdere efterspørge, at vi politikere tør begynde at tale om prioriteringer. Jeg tør godt, men det er også mere kompliceret end som så.

I min optik er der faktisk sket det i vores samfund, at vi bevæger os mere og mere i retning af, at vi faktisk først er raske, når vi har fået konstateret, at vi er raske. Vi går rundt med alle mulige instrumenter, der måler og gør ved og fortæller os om blodtryk og puls og antal skridt og alt mulig andet godt. Eller er det nu godt? For lige så snart instrumentet fortæller os, at der er sket noget uventet, render vi jo til vores læge for at få taget alle mulige prøver, der sikrer os, at vi er okay.

Jamen er det ikke godt nok? Jo, måske; men måske er det også spild af ressourcer. I gamle dage, altså da jeg var barn, gik man ikke til læge, medmindre man havde ondt et sted, og man stillede sig tilfreds med, at man måske først kunne komme til lægen på tirsdag. Og når det så blev mandag, og det faktisk var gået over med det øre, så var det jo sådan, det var.

Den tankegang, jeg før nævnte, er den, der er blevet en del af vores samfund nu. Og det er jo fedt, at vi har sådan et godt og dygtigt sundhedsvæsen, som vi har, men er vi måske begyndt drive rovdrift på det?

Tag nu screeninger f.eks. En almen mediciner og en antropolog leder i deres bog »Snart er vi alle patienter« vores opmærksomhed hen på netop disse. I dag kan vi screene for rigtig mange sygdomme, men giver det overhovedet mening at bruge ressourcer på det? Ja, der er helt sikkert nogle screeninger, der giver mening at gennemføre, og som redder liv, f.eks. lungecancerscreeninger. Men der er altså også screeninger, vi foretager, selv om der ikke er en god grund til det, og disse screeninger kan så medføre, at borgeren bliver patient og skal bruge resten af sit liv på at gå til kontrol for noget, der aldrig bryder ud. Det koster ressourcer. Men hvad mon det gør ved livskvaliteten hos det menneske? Så her er der i min optik grundlag for at kigge på vores prioriteringer.

Vores akutlægehelikopter er jo en helt fantastisk ordning. Faktisk har vi fire, som er fordelt i Danmark således, at de, der har langt til sygehuset, kan blive hentet af sådan en i det tilfælde, hvor det virkelig er akut. Men kigger man nu i deres årsrapporter, viser det sig, at antallet af fløjne ture stiger hvert år. Betyder det, at vi bliver mere og mere akut syge og får flere træer i hovedet og kører mere galt? Eller kunne det tænkes, at antallet af ture stiger, fordi de flyver med flere og flere patienter, der ikke er akutte. Og det leder mig til noget af det, forespørgerne til denne forespørgsel spørger til, for jeg har altså hørt øjenvidneberetninger om akutlægehelikopteren, der flyver til et plejehjem, fordi et ældre menneske på over 90 år har fået hjertestop. Lægen på helikopteren konstaterer ved ankomst, at patienten ikke har fået hjertestop, men er død. Men efter genoplivning, bliver patienten fløjet til et sygehus, hvor han så ligger i en døs i 3 uger, hvorefter han så dør igen. Er det værdigt? Er det den rette måde at bruge vores ressourcer på? Vi bliver nødt til at tale om det her. Hvorfor er det, vi ikke må have lov til at dø mere?

Så tak til Radikale Venstre for at bringe dette emne på banen. Vi i Liberal Alliance er i hvert fald klar til at begynde snakken om prioriteringer i sundhedsvæsenet. Og så vil jeg lige som en lille bemærkning anerkende fru Eva Kjer Hansen for lige at bringe det her om, hvad det er for nogle ord, vi bruger, på banen. Jeg var til en konference med Robusthedskommissionen, hvor en sygeplejerske rejste sig op og sagde: Hvorfor er det, vi taler om fastholdelse i det her sundhedsvæsen? Hvem har lyst til at blive fastholdt på sin arbejdsplads? Hvorfor taler vi om robusthed? Hvad er det for et system, vi har skabt, hvis man skal være robust for at kunne være der?

Jeg har 14 sekunder tilbage. Så kan jeg lige nu at sige i forhold til psykiatri, at jeg kunne godt komme med et par tips til, hvordan vi kunne gøre det attraktivt. Den ene ting er, at vi skal have brudt det tabu, der er omkring psykiske lidelser. Den anden ting er uddannelsen, og det er noget med, at lægerne først kommer i kontakt med psykiatrien til sidst i deres uddannelse, hvor de typisk har valgt deres specialer. Tak for ordet.

Kl. 19:13

Anden næstformand (Jeppe Søe):

Hr. Stinus Lindgreen, Radikale Venstre.

Kl. 19:13

Stinus Lindgreen (RV):

Tak for en rigtig fin tale med mange, synes jeg, gode pointer. Ordføreren bruger som eksempel, at da ordføreren var barn, ringede man til lægen, og så gik der så lang tid, at det faktisk gik i sig selv igen. En af de ting, vi faktisk har lært under coronaen, det er lidt en parallel, er, at en del operationer faktisk går i sig selv igen, om man så må sige. Vi havde ventelister, der af gode grunde voksede, og vi havde patienter, der stod i kø for at blive opereret – primært, som jeg husker det, i knæ – og da der så var plads, havde de ikke længere et problem, og de skulle ikke længere opereres. Det gjaldt naturligvis ikke alle, men en ret anseelig del. Så jeg tror, at det, ordføreren er inde på, er noget af det, man bør kigge på, altså hvad det er, vi gør i dag, som vi ikke behøver at gøre, om vi opererer mere, end vi rent faktisk behøver, og om vi, som også SF's ordfører var inde på, kunne træne os ud af flere ting. Kan ordføreren reflektere over det potentiale, der ligger i at forske i det, at blive klogere på det område, hvad vi kan lade være med at gøre?

Kl. 19:14

Anden næstformand (Jeppe Søe):

Ordføreren.

Kl. 19:14

Louise Brown (LA):

Tak. Det tror jeg helt klart vi skal. Vi skal blive klogere på det område. Men jeg tror også, at det hænger sammen med en – det kommer hurtigt til at lyde lidt negativt, men det er ikke sådan ment – en eller anden form for forkælelse, altså at vi borgere er blevet forvænte, og det inkluderer altså også mig selv, og vi er blevet vant til, at vi har sådan et godt sundhedssystem, hvor vi kan få hjælp, når vi har brug for det. Men måske begynder vi også at kræve meget mere hjælp, end vi egentlig har behov for. Jeg synes, at det eksempel, som ordføreren bringer på bane, er godt i forhold til ventelister under corona, nemlig at man ikke kunne få lavet den knæoperation, men så trænede man i stedet for, og så gik det i sig selv. I stedet for at vi ringer 112 som det første, kunne det jo være, at der var en anden mulighed. Men det er altså en ting, der er sket hos os borgere, tror jeg – vi er på en måde blevet forvænte.

Kl. 19:15

Anden næstformand (Jeppe Søe):

Hr. Stinus Lindgreen.

Kl. 19:15

Stinus Lindgreen (RV):

Det er der ganske givet noget i. Nu blev det nævnt tidligere, at vi ikke skal tale uenighederne op, og det er jo generelt en god tilgang til debatter, men der er nok et område, hvor jeg kunne forestille mig der er en vis uenighed, og det er, når det kommer til privathospitaler. Jeg kunne godt tænke mig at høre ordførerens refleksion over, hvordan Liberal Alliance ser på anvendelsen af privathospitaler i forhold til den diskussion, vi har her, og især i forhold til noget af det, vi er inde på her, i forhold til at man bare tilvælger ting som borger, men som ikke nødvendigvis er det, man har behov for.

Kl. 19:16

Anden næstformand (Jeppe Søe):

Ordføreren.

Kl. 19:16

Louise Brown (LA):

Jeg er ikke helt sikker på, at jeg helt forstår, hvad det er, ordføreren gerne vil have svar på, men jeg kan godt fortælle, hvordan vi står i forhold til brugen af privathospitaler. Vi mener, at vi skal kigge meget mere ud i den private sektor. Jeg er også med på, som jeg også tit hører, at der er ting, de ikke kan derude, og det er også sandt, men der er også en masse ting, de kan, men som de ikke har lov til lige nu. Jeg synes, at som situationen er lige nu, bør vi skippe alt, hvad der hedder ideologi og så bare få de ventelister i bund. Men jeg mener også, at vi skal bruge det private i meget højere grad, end vi gør i dag.

Kl. 19:16

Anden næstformand (Jeppe Søe):

Hr. Peder Hvelplund, Enhedslisten.

Kl. 19:16

Peder Hvelplund (EL):

Tak for det, og tak til ordføreren for talen. Jeg vil godt fortsætte der, hvor hr. Stinus Lindgreen slap. Jeg vil egentlig bare godt høre ordførerens overvejelser om det, ordføreren selv er inde på, netop det der med, at der kan være nogle steder, hvor vi reelt kommer til at overbehandle. Altså, kan ordføreren ikke se, at der kan være en risiko, i og med at en større del af sundhedsydelserne bliver betalt af f.eks. forsikringsordninger? Det kan jo så betyde, at en direktør eller en ansat, der har en sundhedsforsikring – vi kan også lade være med at bruge en direktør som eksempel – måske kan gå op og få en årlig sundhedsscreening, som der måske ikke er nogen sundhedsfaglig begrundelse for, hvorimod en patient, som reelt har behov for behandling, bliver skubbet bagud i køen. Så er der ikke en risiko i forhold til det med, at det i større grad bliver et privatiseret sundhedsvæsen, og at prioriteringerne foretages efter, hvilken forsikringsordning man har, frem for ud fra lægefaglige vurderinger?

Kl. 19:17

Anden næstformand (Jeppe Søe):

Ordføreren.

Kl. 19:17

Louise Brown (LA):

Tak for det, og tak for spørgsmålet. I første omgang synes jeg jo bare, at vi skal stoppe op og tænke over, hvad der lige er årsagen til, at der er så mange af vores medborgere, der har valgt en privat sundhedsforsikring. Det må være, fordi der er noget, der ikke fungerer i det offentlige. Jeg har ikke noget imod de private sundhedsforsikringer, men der er jo nok en grund til, at de er blevet så populære.

Jeg tror, at hvis man lod pengene følge borgeren, ville det ikke blive en udfordring, at der er nogle, der kommer til før andre. Det er jo den virkelighed, vi har nu. Vi lever jo lige nu i et samfund, hvor der er A- og B-hold, hvor der er nogle, der bliver nødt til at vente, og hvor der er nogle, der kan presse sig frem i køen eller betale sig til at blive behandlet hurtigere. Det synes jeg da egentlig også at vi skal væk fra. Jeg ser da gerne, at vi får mere lighed, og at alle har lige mulighed for at komme til. Så hvis pengene fulgte borgeren, tror jeg ikke at det her ville blive en udfordring.

Kl. 19:18

Anden næstformand (Jeppe Søe):

Hr. Peder Hvelplund.

Kl. 19:18

Peder Hvelplund (EL):

Men det handler vel helt grundlæggende om, at man så har et offentligt finansieret sundhedsvæsen, hvor det, der definerer prioriteringen, er den sundhedsfaglige vurdering og ikke, om man har en forsikring eller ej. For hvis pengene følger borgeren, risikerer man jo netop, at dem, der så har en forsikring, kan tilkøbe sig en større del af den begrænsede behandlingsressource, der er. Så er risikoen ikke, at hvis man går væk fra en offentligt finansieret model, får man netop den øgede ulighed i sundhed?

Kl. 19:19

Anden næstformand (Jeppe Søe):

Ordføreren.

Kl. 19:19

Louise Brown (LA):

Tak. Dem, der har flere penge, end jeg har, kan jo også købe mere mælk, end jeg kan. Det er jo et vilkår. Dem, der har flere penge, har større muligheder. Men jeg er sikker på, at hvis man lod pengene følge borgeren, de penge, jeg betaler i skat, og hvis jeg selv kunne bestemme, hvor jeg  ville købe min ydelse henne, er der jo lige adgang for alle. Jeg er ikke nervøs for, at dem, der har råd til meget mælk, kan komme foran i køen andre steder eller optage pladsen på de private hospitaler.

Kl. 19:19

Anden næstformand (Jeppe Søe):

Så er det hr. Kim Edberg Andersen, Nye Borgerlige.

Kl. 19:19

Kim Edberg Andersen (NB):

Egentlig havde jeg ikke tænkt mig at sige noget, men så hørte jeg to i træk, der mente, at det private er kilden til alt ondt i sundhedsvæsenet. Men er virkeligheden ikke, at på ethvert marked bliver der ikke udbudt en sundhedsforsikring, såfremt der ikke er et marked for den, og hvis nu alle fortalerne for det offentlige sundhedsvæsenet havde brugt lidt mere tid på at sørge for, at folk blev behandlet der, var det her marked slet ikke opstået. Så er det ikke lidt en diskussion om, hvad der kom først, hønen eller ægget? Nu skal vi have den, for nu blev det en ideologisk kamp. Men er virkeligheden ikke, at man jo ikke bliver behandlet for sygdomme, man ikke har. Jeg hørte godt, at hr. Peder Hvelplund sagde, at så kunne man bliver screenet. Ja, ja, men du bliver jo ikke behandlet, hvis ikke screeningen viser, du er syg. Så er det rigtigt, at så bliver du forhåbentlig behandlet, hvis det viser sig, at du er syg. Men det er jo dybest set, fordi vi ikke har taget hånd om det offentlige sundhedsvæsen, som vi alle sammen faktisk har været store fortalere for, men som åbenlyst ikke leverer varen, og derfor er der nu et hav af mennesker, der har en sundhedsforsikring – er det 2,5 millioner mennesker, der har en sundhedsforsikring? Det har de jo, fordi de ikke får leveret det i det offentlige.

Kl. 19:20

Anden næstformand (Jeppe Søe):

Ordføreren.

Kl. 19:20

Louise Brown (LA):

Tak. Det var så lige 2 minutters tale mere, der var i min ånd, så tak for det. Jeg er helt enig med ordføreren. Noget af det, som jeg kom til at tænke på, da jeg hørte ordføreren tale, var også tillid, for ja, i den bedste af alle verdener er der jo ikke nogen, der bliver behandlet for noget, de ikke fejler. Men vi ser jo også, at der er nogle, der får knæoperationer, som kunne have været undgået, hvis de havde trænet, og der tror jeg også nogle gange, at vi skal have bragt noget mere tillid ind i vores samfund igen, for vi skal have tillid til de sundhedsprofessionelle og til det, de siger, og vi skal ikke som borgere kræve. Som det er i dag, må ambulanceførerne ikke sige nej til at tage en patient med ind på hospitalet, hvis patienten vil med ind på hospitalet, og det er altså også lidt skrabet, at vi skal have det sådan.

Kl. 19:21

Anden næstformand (Jeppe Søe):

Spørgeren.

Kl. 19:21

Kim Edberg Andersen (NB):

Nu skal jeg også være god ved hr. Peder Hvelplund, for han mener det bedste, det er jeg helt sikker på. Som udgangspunkt mener vi jo ikke, at det er galt at ønske, at vi alle sammen bliver behandlet ens, for det ønsker vi jo alle sammen at blive. Men er virkeligheden ikke, at et privat udbudt sundhedsvæsen, som har den her konkurrenceposition over for et offentligt super godt sundhedsvæsen – vi skal lade være med at tale det for langt ned under gulvbrædderne – måske bare gør det hele meget bedre, altså at konkurrence måske også kunne hjælpe med, at dem, der er utilfredse i det offentlige, kunne få et job på et privat tilbud?

Kl. 19:22

Anden næstformand (Jeppe Søe):

Ordføreren.

Kl. 19:22

Louise Brown (LA):

Tak. Jo, helt sikkert. Og jeg er i øvrigt også enig med ordføreren i, at alt, hvad ordføreren fra Enhedslisten siger, siges af et godt hjerte, ligesom det det tilfældet med alle andre. Nu har jeg helt glemt, hvad jeg skulle svare på. Giv mig lige et stikord. Spørgeren har også glemt det. Skal jeg så ikke bare gå ned?

Kl. 19:22

Anden næstformand (Jeppe Søe):

Nu er tiden i hvert fald gået. Så tak til ordføreren for Liberal Alliance. Nu går vi videre til hr. Per Larsen fra Det Konservative Folkeparti.

Kl. 19:23

(Ordfører)

Per Larsen (KF):

Tak for ordet. Til dem, der lytter med, må vi jo nok give den serviceoplysning, at det, da det trak lidt ud i morges, som det rent faktisk var, for vi var jo kommet langt på den anden side af midnat, inden afslutningsdebatten var færdig, godt kan være, at det bærer lidt præg af det, men jeg skal prøve at gøre det så godt, som jeg nu kan. Tak til Radikale Venstre for at rejse den her vigtige debat. Det fortjener, at vi tager den diskussion indimellem, for ellers kan vi godt fortabe os lidt i andre ting.

Helt overordnet set vil jeg bare gerne slå fast, at jeg synes, at vi har et fantastisk godt sundhedsvæsen, som er højt specialiseret, som giver en ypperlig behandling, og som håndteres af dedikerede, dygtige medarbejdere. Og nok koster det et trecifret milliardbeløb, men når man så kigger internationalt på det, er det ikke, fordi vi på den måde stikker af, som jeg lige ser det. Vi har jo en fantastisk velfungerende og god almen praksis, men vi har for få praktiserende læger, og der kan man kun kigge indad her i Folketingssalen og sige, at her har man altså igennem alt for mange år ikke sikret, at der var nok, selv om man sagtens kunne se, at der ville komme til at mangle praktiserende læger. Det har vi så trods alt lavet en aftale om, altså at vi skal sørge for at opruste, og det er utrolig vigtigt, at man har en god almen praksis, og at alle har en praktiserende læge, som de kender, og som kender sine patienter, for de kan nemlig holde patienterne ude af hospitalerne, og det er utrolig vigtigt. Vi har også nogle rigtig dygtige praktiserende speciallæger rundtomkring.

Selvfølgelig skal der prioriteres, det bliver der også hele tiden, det sker dagligt i mødet med patienterne, altså mellem personalet og patienterne, og vi prioriterer jo også, og det sker løbende, og der er selvfølgelig så også behov for, at der, når der lægges på, som udgangspunkt også skal trækkes fra, og det er måske der, hvor det så kommer til at knibe lidt. Men der sættes initiativer i gang, og lægerne har lavet et Prioriteringsråd, og vi har også lavet Medicinrådet, som har sikret, vi har fået nogle mere rimelige medicinpriser, som ikke stikker af med regionernes samlede økonomi, hvor man jo har det problem, at der sådan set kun kan skæres på personalet, hvis det er sådan, at man får øgede omkostninger. Så er der også nedsat et Behandlingsråd i regionsregi, og det er også ganske fornuftigt at kigge på de behandlinger, der bliver foretaget, altså om det hele nu også er hensigtsmæssigt. Der er altid nye muligheder, og der er også altid plads til, at man kan gøre tingene bedre.

Så har vi nogle ting i forhold til prioritering, og der er kommet det her fedmemedicin, som stiller store krav til økonomien, for det koster altså rigtig mange penge. Så har vi også ganske fornuftige screeningsprogrammer, som på mange måder er alle tiders, og nu kommer der givetvis så også screening for lungekræft, og det er også rigtig godt, for det kan redde liv. Men igen er det et spørgsmål om, at man lægger noget på. Og skal vi trække noget fra, tænker jeg somme tider på, om der er nogle test, som vi ikke behøver, om der er nogle kontroller, som man måske kunne skære ned på, og som viser sig man godt kan undvære. Der er også noget i forhold til diagnostikken, altså om det altid er hensigtsmæssigt med den måde, man diagnosticerer på. Jeg tænker på, at man i forhold til bevægeapparatet måske skulle sende patienterne omkring fysioterapeuter og andre faggrupper frem for måske at starte med at bede en kirurg om at stille forslag om, hvad der skal foregå. Sådan kan man blive ved.

Så kan man også somme tider gøre sig nogle observationer, som vækker lidt undren. I forbindelse med den enormt høje inflation, vi blev udsat for med stigende energipriser, og folk var ved nærmest at gå fra hus og hjem, var der rent faktisk også nogle patienter, som var ude at sige, at de var holdt op med at tage deres medicin. Det skræmmende var så lidt – og her skal man så huske, at der er nogle patienter, som får rigtig, rigtig meget medicin, helt op til 20 præparater, ja, der er endda nogle, der får helt op til 30 præparater, og man for tror måske ikke helt, det forholder sig sådan, men det gør det rent faktisk – at der var patienter, som var ude at sige, at det ikke gjorde den store forskel, at de var holdt op med at tage deres medicin.

Så skal jeg lige knytte et par ord til behandlingsgarantien. Jeg er jo rigtig glad for behandlingsgarantien, og den synes vi vi har haft stor fornøjelse af igennem mange år, for den giver nemlig lighed i sundhed, og det handler jo om, at alle har mulighed for at blive behandlet, uden at de selv skal have pengene op af tegnebogen. Det synes jeg er rigtig godt. Det er jo et bredt emne, Radikale har bragt på banen, også det her med døden. Jeg har for nylig sagt noget om vores palliation offentligt, og jeg har sådan set haft et indtryk af, at vi har en god palliation i Danmark, både i forhold til vores hospice og til vores hospitaler og det, at folk også kan dø i eget hjem med et palliativt team, som kommer og tager sig af det. Men der har nogle borgere belært mig om, at den palliation måske ikke er så fyldestgørende og god nok, som jeg går rundt og forestiller mig, så det kan være, at der er plads til forbedringer der. Det synes jeg måske vi skal dyrke lidt.

Så vil jeg ellers bare tilslutte mig den vedtagelsestekst, som hr. Stinus Lindgreen har læst op, og sige tak for ordet.

Kl. 19:28

Anden næstformand (Jeppe Søe):

Så er det hr. Stinus Lindgreen, Radikale Venstre.

Kl. 19:28

Stinus Lindgreen (RV):

Tak for det, og tak for en rigtig fin tale, der kom rundt om nogle af de områder, som jeg ved at ordføreren går rigtig meget op i, bl.a. almen praksis. Men jeg kunne godt tænke mig at starte et andet sted, nemlig med at spørge til behandlingsgarantien, som ordføreren nævner som noget, der er meget vigtigt for ordføreren og for ordførerens parti. Og jeg er enig i, at vi ikke skal fjerne behandlingsgarantien; det er ikke Radikale Venstres politik. Jeg vil gerne have, som vi har været ude at sige, en lidt klogere behandlingsgaranti, altså en differentieret behandlingsgaranti, for at gøre det nemmere at differentiere ude på sygehusene. Så jeg kunne godt tænke mig at høre ordføreren, om ordføreren er stålsat på, at behandlingsgarantien skal være, som den er i dag, eller om man kunne kigge på, om den skulle forlænges, eller kigge på, om den skulle give mere plads til den faglige vurdering – altså ikke fjerne behandlingsgarantien, men ændre indretningen af den.

Kl. 19:29

Anden næstformand (Jeppe Søe):

Ordføreren.

Kl. 19:29

Per Larsen (KF):

Jeg er rigtig glad for behandlingsgarantien og også for udredningsretten, som vi jo også har. Der, hvor jeg ser den store styrke ved behandlingsgarantien, er det her med, at den er lighedsskabende. Jeg kan huske, at tilbage i 00'erne, da vi havde de her rigtig lange ventelister, var der jo rent faktisk folk, som fik deres liv totalt ødelagt af det, fordi de stod på venteliste i så lang tid, at de til sidst blev fyret fra deres job og mistede deres arbejde med de konsekvenser, som det fik. Nogle røg ud i en social deroute, og det var ganske forfærdeligt. Da man så fik indført behandlingsgarantien og det udvidede frie sygehusvalg, fik man jo den her mulighed med, at hvis det offentlige sygehusvæsen ikke kunne honorere behovet, så kunne man tage pengene med over til et privathospital, uden at man skulle have penge op af lommen. Og der var det, vi så før, at det jo kun var dem, som havde mulighed for at betale, der fik den hurtige behandling, og det syntes jeg ikke om.

Kl. 19:30

Anden næstformand (Jeppe Søe):

Spørgeren.

Kl. 19:30

Stinus Lindgreen (RV):

Det er jeg helt enig i, og der er ingen, der ønsker sig tilbage til den tid med de lange ventelister. Det, jeg spørger om, er, hvordan ordføreren reagerer, når Lægeforeningen og de sundhedsfaglige personer i vores sundhedsvæsen siger, at vi har et problem, og at den måde, vi har lavet behandlingsgarantien på, faktisk skaber problemer; den gør, at man bruger sengepladser, ressourcer og personale uhensigtsmæssigt, og det er til skade for patienterne. Så vi taler ikke om at afskaffe behandlingsgarantien, men i stedet for om at gøre det muligt at differentiere det mere i forhold til patienterne, så man faktisk kan bruge personalet og dermed hjælpe patienterne bedst muligt.

Kl. 19:31

Anden næstformand (Jeppe Søe):

Ordføreren.

Kl. 19:31

Per Larsen (KF):

Mit udgangspunkt er jo altid, at hvis man på en afdeling har nogle patienter, tager man dem, der har mest behov for hjælp, og behandler dem først. Det er mit udgangspunkt, for sådan må det være for en afdeling. Og så kan det være, at nogle kommer til at vente. Det er jo ikke sådan, at alle patienterne springer ud af ventekøen og tager på et privathospital, samme dag som de får besked på, at de offentlige sygehuse ikke kan honorere det. Så der foregår jo også en prioritering i det daglige, og jeg synes som udgangspunkt, at det har fungeret godt igennem rigtig mange år og har været til glæde og gavn for rigtig, rigtig mange patienter.

Kl. 19:31

Anden næstformand (Jeppe Søe):

Tak til Det Konservative Folkeparti. Så skal vi videre til hr. Peder Hvelplund fra Enhedslisten.

Kl. 19:31

(Ordfører)

Peder Hvelplund (EL):

Tak for det, formand, og en stor tak til Radikale Venstre for at rejse den her debat. Det er en fuldstændig central debat i vores sundhedsvæsen i dag, og i lighed med, hvad den konservative ordfører netop nævnte, tror jeg, vi også skal huske på, at prioriteringer allerede sker i dag. Der foregår en benhård prioritering ude i vores sundhedsvæsen i dag, primært på grund af at vi har knappe ressourcer og på grund af mangel på personale. Men ikke desto mindre er det en væsentlig diskussion, for det er en problemstilling, vi kommer til at se blive større hen over de kommende år. Vi kan jo se, at vi bliver bedre og bedre til at behandle. Vi ved også, der kommer flere ældre, og der bliver også flere behandlingskrævende patienter. Derfor er det helt afgørende at få taget diskussionen omkring prioritering.

Jeg tror, at det, der er afgørende, er, at vi bliver nødt til at erkende, at der skal ske prioriteringer. Altså, vi kan ikke behandle alle og slet ikke med de nye behandlingsmuligheder, der kommer. Derfor er det helt afgørende, at den prioritering, der så kommer til at ske, også sker ud fra en sundhedsfaglig vurdering. Jeg synes, at vi alt for ofte ser i sundhedsvæsenet i dag, at prioriteringer sker ud fra helt andre kriterier. Vi har tidligere været inde og drøfte spørgsmålet omkring de private sundhedsforsikringer, altså det, at det er postnummeret, ens tilknytning til arbejdsmarkedet og dermed ens sundhedsforsikring eller ens pengepungs størrelse, der afgør, hvilken type behandling man kan få. Der er det fuldstændig afgørende, at vi sikrer, at den prioritering alene sker ud fra sundhedsfaglige kriterier.

Der sker også i dag en prioritering i forhold til forskellige diagnosetyper. Vi kan jo f.eks. se, at vi heldigvis har fået gjort rigtig meget ved kræftbehandlingen, men det betyder også, at der er andre områder, der så er blevet nedprioriteret, både i forhold til de multisyge, de ældre medicinske patienter og i forhold til psykiatrien, som der er igennem mange år har været et manglende fokus på, men som vi nu heldigvis er ved at begynde at få løftet. Så det er jo også udtryk for en prioritering.

Jeg synes, at et af de områder, vi også bliver nødt til at fokusere på, netop er spørgsmålet om, hvilke behandlingsformer vi tilbyder, og hvem der bestemmer, hvilke behandlingsformer der skal tilbydes. Der synes jeg vi har set en bekymrende udvikling over de seneste år, altså det, at vi har et sundhedsvæsen, der er presset på økonomi, som har åbnet muligheden for, at også private aktører kan begynde at bevæge sig ind. Vi ser det jo i særdeleshed i forbindelse med forskning, udvikling og produktion af ny medicin. Der er forskellige medicintyper, hvor forskningen er længere fremme, fordi det er et profitabelt marked. Nu kan man f.eks. se det i forhold til den rolle, som Novo Nordisk spiller i dag i forhold til sundhedssystemet herhjemme. Og vi kan se det, i forhold til at vi har Steno Diabetes Center og det nye Center for Sundt Liv og Trivsel, hvor der kommer et enormt fokus på hele spørgsmålet omkring overvægt. Det er jo udtryk for, at der også er nogle andre interesser end de udelukkende rent sundhedsfaglige, der bevæger sig ind på sundhedsområdet. Det kan der både være fordele og ulemper ved, men jeg synes, det er en udvikling, vi skal være særdeles opmærksomme på, og svaret i forhold til det er jo netop, at vi bliver nødt til at investere i det offentlige sundhedsvæsen for at sikre, at de prioriteringer, der sker, alene sker ud fra sundhedsfaglige kriterier og ikke ud fra, hvilke diagnosetyper det bedst kan betale sig at behandle, eller hvilke medicinpræparater det bedst kan betale sig at producere.

Så er det klart, at der er hele spørgsmålet omkring kapaciteten i sundhedsvæsenet. Det, vi så desperat mangler i dag, er jo personale. Så hvis vi reelt skal gøre noget ved prioriteringerne i sundhedsvæsenet, betyder det jo også, at vi fra politisk side bliver nødt til at prioritere det personale, vi så desperat mangler i dag, både i forhold til arbejdsvilkår, men også i forhold til løn. Det tror jeg er en helt uomgængelig del af hele prioriteringsdiskussionen, og i virkeligheden er det der, hvor det hele starter og slutter.

Så synes jeg, at hele diskussionen omkring, hvordan vi så prioriterer, er helt central. Der synes jeg jo netop, at det eksempel, som flere andre har nævnt, altså spørgsmålet omkring behandlingsgaranti, er et godt eksempel på, hvad der sker, når man netop begynder at lægge ideologi ind over sundhedsfaglighed. For behandlingsgarantien kommer jo netop til at betyde, at de patienter, som det er nemmest og mest ukompliceret at behandle – vi taler jo primært må knæ-, ryg-, hofte- og fedmeoperationer – så bliver rykket foran dem, som har flere samtidige lidelser; det er klart. Det er efter min opfattelse udtryk for en helt forkert måde at prioritere ressourcerne på, og derfor tror jeg, det er afgørende, at vi fra politisk hold sikrer, at de økonomiske rammer er til stede, at vi udstikker de overordnede prioriteringer i forhold til det, men at vi så også sikrer, at det bliver sundhedsfagligheden, der får lov til at råde i forhold til prioriteringerne.

Men tak til De Radikale for at rejse forespørgslen, og vi bakker op om den vedtagelsestekst, som den radikale ordfører hr. Stinus Lindgreen har læst op.

Kl. 19:37

Anden næstformand (Jeppe Søe):

Så er det hr. Stinus Lindgreen, Radikale Venstre.

Kl. 19:37

Stinus Lindgreen (RV):

Tak for det. Tak for talen, og tak for rigtig mange gode pointer, som jeg er enig med ordføreren i. Et emne, der har fyldt i nogle af ordførertalerne, har været den sidste tid, altså palliation og hvad vi gør ved de terminale patienter. Ordføreren var inde på overbehandling og unødvendige behandlinger, især i forhold til operationer – fedme- og knæoperationer blev nævnt – men hvad med den anden del, altså at man, som bl.a. Dansk Selskab for Patientsikkerhed har peget på, overbehandler i den sidste fase, fordi man ikke har lyst til at tage den svære samtale med patienten. Har ordføreren og ordførerens parti en holdning til den del?

Kl. 19:37

Anden næstformand (Jeppe Søe):

Ordføreren.

Kl. 19:37

Peder Hvelplund (EL):

Jeg synes, det er en helt relevant diskussion, og der er slet ikke nogen tvivl om, at der kan vi gøre det bedre. Jeg tror, at det, der er det afgørende i forhold til den debat, er, at vi også der sikrer, at der er tilstrækkelige ressourcer til, at man netop kan tage de svære samtaler, altså få talt både med patienter og pårørende om, hvad konsekvensen af en given behandling er, hvad fremtidsudsigterne er, og hvad konsekvenserne vil være af at lade være. Det er klart, at det også hænger sammen med, hvad man kan tilbyde af palliativ hjælp både i hospitalsvæsenet, men jo også ude i kommunerne, og hvad man kan tilbyde i forhold til hospicepladser.

Men grundlæggende handler det jo om, at vi skal sikre, at patienter og pårørende kender konsekvensen både af at fortsætte en behandling, men også af at stoppe den, og at vi også kan give en sikkerhed for, at det faktisk godt kan lade sig gøre at hjælpe folk til at få en værdig afslutning på livet, og at det i virkeligheden kan blive mere værdigt end at fortsætte en udsigtsløs behandling. Og der har vi også allerede nogle muligheder i dag, altså retten til at fravælge behandling, og så har vi behov for at få styrket hele den palliative del.

Kl. 19:38

Anden næstformand (Jeppe Søe):

Spørgeren.

Kl. 19:38

Stinus Lindgreen (RV):

Tak for det. Jeg er meget enig. Et andet emne, ordføreren er inde på, er noget, som også ligger mig meget på sinde, nemlig psykiatrien. Ordføreren nævner, at prioriteringen også har noget at gøre med, hvordan vi prioriterer internt imellem de forskellige sygdomsområder. Noget af det, der er sigende, er jo, at vi kan se, at en forening som Kræftens Bekæmpelse også i dag har et fokus på psykiatri, fordi man kan se, at der er en overdødelighed blandt psykiatriske patienter på mange parametre og også på kræftområdet. Hvad siger det ordføreren i forhold til den måde, vi ser på sygdommen på?

Kl. 19:39

Anden næstformand (Jeppe Søe):

Ordføreren.

Kl. 19:39

Peder Hvelplund (EL):

Jeg tror, at der dels er hele spørgsmålet om, hvordan vi ser på de forskellige diagnosetyper, for f.eks. er der inden for kræftområdet også forskel. Der er f.eks. forskel på, hvor høj prioritet brystkræft har i forhold til lungekræft.

Men jeg tror, at når vi ser på psykiatri i forbindelse med kræftbehandling, så er det jo netop også et spørgsmål om det, der er dokumenteret, nemlig at der også er en stor ulighed i forbindelse med kræftbehandlingen. Det betyder, at vi i forbindelse med de patienter, som har andre lidelser, og som det kan være sværere at få til at følge en behandling og til i det hele taget at komme ind til en screening, stadig har en stor opgave at løfte.

Så jeg tror og håber bestemt på, at det også er et af de områder, der kommer fokus på i forbindelse med en kræftplan V med en mindskelse af ulighed i sundhed, og at det også kommer til at handle om, hvordan vi kan sørge for at give en mere håndholdt indsats til de borgere.

Kl. 19:40

Anden næstformand (Jeppe Søe):

Tak til ordføreren fra Enhedslisten. Så er det hr. Kim Edberg Andersen, Nye Borgerlige.

Kl. 19:40

(Ordfører)

Kim Edberg Andersen (NB):

Tak for det, formand. Jeg vil lige starte med at nævne, at kræftbehandling i Danmark virker ret godt. Den virker faktisk så godt, at hvis man har en stærkt invaliderende kvindesygdom, som ødelægger fertiliteten, bliver den oftest opdaget, når man har kræft. Altså, endometriose fanger vi ofte, fordi man tror, man har kræft, og vupti, så finder man den. Vi har nemlig prioriteret kræft rigtig højt. Og som vi fik at vide, da vi havde foretræde af de her mennesker: Kræftbehandling virker, fordi der jo er hele teams; vi har set, at teams virker. Det er en klar prioritering, så selvfølgelig virker prioriteringer. Derfor er det faktisk også en rigtig god debat, for prioriteringer virker.

Psykiatri har vi snakket om. Det har der været snakket om, al den tid jeg kan huske. Der skulle et frygteligt skyderi i Field's til, før der kom noget handling til. Nu prioriterer vi det. Lad os håbe, vi når at få det prioriteret færdigt, inden politikerne mister interessen for at prioritere psykiatri, for det er invaliderende. Vi kan se, at vores unge mennesker i Nordjylland kommer hurtigere ind i systemet, end vi kan få dem behandlet. Og det kan vi ikke betale os fra, for vi mangler teknisk set bare sådan noget simpelt noget som psykologer og psykiatere, der er uddannet til det. Der har vi glemt at prioritere. Prioriteringer er vigtigt.

Men jeg tror også, en samtale med vores medborgere er vigtig. Det er samtalen om: Hvad var anderledes, da jeg kom til skade, da jeg var dreng, og man – hvis man fik lov til af sine forældre – med en brækket finger kunne tage ind den dag eller dagen efter, eller når den til sidst havde været øm i en uges tid, og faktisk gå direkte ind på skadestuen? Man kunne gå direkte ind på skadestuen. Man skulle ikke ringe først, for der var sådan ligesom en samfundsaftale mellem skatteborgere og system om, at man kunne komme på skadestuen, når man havde brug for at komme på skadestuen – ikke hvis man var faldet og havde slået sig, eller man var en lille smule bekymret for, om en bule nu udviklede sig til et eller andet deformt, og man blev det næste »Klokkeren fra Notre Dame«-væsen, eller om den faktisk gik i sig selv, som alle andre buler tidligere havde gjort i generationer i familien.

Så vi skal som politikere have modet til måske også at turde den samtale – samtalen med danskerne om, at vi har verdens bedste sundhedsvæsen, så længe vi også sætter pris på det og ikke udnytter det og faktisk heller ikke misbruger det. Nogle gange misbruger danskerne sundhedsvæsenet, og vi kan alle sammen være skyldige i det. Jeg peger ikke fingre ad nogen. Men lige pludselig tænker man: Det her må være det mest dødelige nogen sinde. Og så har man en tendens til at gå i chok i stedet for måske at ringe til en, som har prøvet noget lignende, og have den samtale.

Hvordan løser vi det? Er det, fordi vi er blevet for dårlige til at snakke med hinanden som mennesker? Har vi ikke store nok vennekredse til, at hvis man har en eller anden problemstilling med purken, er der en anden, der også har prøvet det? Er det simpelt hen det, der er sket? Er det en samfundsudvikling? Er det noget, vi skal finde os i? Eller har vi bare ikke turdet tage samtalen som politikere? For det lyder jo ikke ret godt i en debat op til et folketingsvalg, at man siger: Nu skal I for øvrigt også til at tage jer sammen, vælgere, for I bruger alt for mange penge på at komme på skadestuen med Yrsa, når hun skal have plaster på. Det er svært sådan at få rigtig mange stemmer fra familiefædre og -mødre lige der. Men det er en vigtig debat, for vi bruger rigtig mange penge i sundhedsvæsenet – helt vildt mange penge. Og alligevel har vi de her debatter, men vi når ikke helt i mål.

Jeg tror også, vi skal til at kigge på – og det er fuldstændig rigtigt – det her med den samtale med patienterne, men vi får det til at lyde, som om vi skal have en samtale lige til sidst, når de er ved at dø. Men måske skal vi have en samtale tidligere og lade fagpersonerne snakke med. Når jeg kommer ind som 80-årig, og de tager en blodprøve på mig, og de kan teste mig for alt, og jeg har 79 sygdomme, men det faktisk er, fordi jeg har ondt i fingeren, at jeg er der, så er det ikke sikkert, jeg har lyst til at blive behandlet for resten. Som Konservatives ordfører, hr. Per Larsen, siger, er det jo voldsomt, at man ikke kan have råd til at købe sin medicin, og man faktisk ikke rigtig kan mærke det. Så er der et problem et eller andet sted. Så har vi overbehandlet af det bedste hjerte, men vi har jo så samtidig brugt vores ressourcer.

Så jeg tror, vi som politikere har to vigtige samtaler, vi skal tage. Jeg blev jo chokeret over at se, at vi havde så mange læger, og at de aldrig har været mindre effektive i vores region. Og det er jo ikke, fordi lægerne ikke laver noget. De laver noget hele tiden. De er bare ikke effektive i behandlingen. Har vi gjort noget forkert dér? Har vi simpelt hen lavet et system, der gør, at man bliver nødt til at læse en ph.d., før man bliver rigtig læge, for ellers bliver man aldrig noget stort inde i sundhedsvæsenet? Men det er da også forkert. Altså, der skal vi da også se indad og gøre noget ved det.

Sluttelig vil jeg faktisk gerne give ros. Det er altid behageligt at have med det her udvalg at gøre. Der er ikke nogen, der har kastet sten eller noget efter mig endnu. Vi er uenige, og vi skilles i mindelighed. Men jeg vil bare sige til hr. Peder Hvelplund uden at kaste en sten: Når du siger, vi skal investere i det offentlige sundhedsvæsen, er forskellen på Enhedslisten og Nye Borgerlige dér. Jeg vil bare gerne investere i et godt sundhedsvæsen, og så er det faktisk ikke så vigtigt for mig, om det er offentligt eller privat. Og som håndværker ved jeg bare, at konkurrence har en tendens til at gøre, at man får noget, der er godt. Så kan hr. Peder Hvelplund sikre, at vi har to konkurrerende offentlige sundhedsvæsener. Det kan jeg leve med. Jeg vil bare gerne have, at vi får en lille smule mere konkurrence.

Kl. 19:45

Anden næstformand (Jeppe Søe):

Hr. Stinus Lindgreen, Radikale Venstre.

Kl. 19:45

Stinus Lindgreen (RV):

Tak for det. For at starte med den del vil jeg sige, at det ikke er, fordi vi i Radikale er imod private tilbud overhovedet, men hvis det nu vokser sig stort på sundhedsområdet, kunne man så ikke forestille sig et problem i forhold til især små sygdomsområder, som ikke har en særlig stor kritisk masse, og som ikke har nogen særlig kommerciel interesse. Hvordan sikrer man, at de områder rent faktisk bliver prioriteret i det private? Hvis ikke der er nok patienter, er det jo svært at opbygge en business case – hvis man må bruge det udtryk i salen her.

Så er der ikke nogle indbyggede konflikter på netop sundhedsområdet, som jo handler om, at det ikke er en service, du kan lade være med at tilkøbe dig – det er noget, du er nødt til, for ellers dør du?

Kl. 19:46

Anden næstformand (Jeppe Søe):

Ordføreren.

Kl. 19:46

Kim Edberg Andersen (NB):

Jeg tror, spørgeren mener, hvad mit problem er med konkurrence. Altså, for Nye Borgerlige skal det stadig være skattefinansieret, men jeg er bare ligeglad med, om den, der behandler mig, har et skilt, hvor der står Per Larsen A/S på, eller om der står amtssygehuset i Ringsted. Det er ikke det, der bekymrer mig. Og der er altid en business case inden for sundhedsområdet, såfremt der bliver betalt det, som det nu engang koster, plus lidt til huslejen. Det er jo sådan, det private fungerer. Og når jeg kigger ind i det offentlige, ser jeg ikke et sygehusvæsen, som er gearet til, at vi er hundrede procent effektive hele tiden – det tror jeg faktisk ikke vi er – og der kunne konkurrence måske gøre det.

Men jeg vil bare sige, at konkurrencen mellem to måske også ville give vores ansatte mulighed for, at dem, der ikke fungerer så godt i et kæmpestort offentligt system, kunne komme over i en privat virksomhed, som passer bedre til dem. Det kunne også give noget, at man kan flytte og få de arbejdsvilkår, man også gerne vil have. Men som sagt kan det sagtens være det offentlige for mig. Det er mulighederne og konkurrencen der er vigtigt.

Kl. 19:47

Anden næstformand (Jeppe Søe):

Spørgeren.

Kl. 19:47

Stinus Lindgreen (RV):

Tak for det. Jeg tror heller ikke, der er nogen i salen her, der mener, at alting fungerer hundrede procent effektivt i det offentlige sundhedsvæsen, hvilket er en af grundene til, at vi har den debat, vi har her.

Et andet område, som jeg godt kunne tænke mig høre Nye Borgerliges holdning til, er noget, der har fyldt her, nemlig forebyggelse. Altså, hvordan kan vi forhindre, at folk overhovedet bliver indlagt? Hvis vi kan det, er det jo en fordel for alle, patienten og sundhedsvæsenet. Så i forhold til det, som jeg også spurgte SF's ordfører om, alkohol og tobak, hvad er ordførerens holdning til forebyggelse der? Gør vi nok, skal vi gøre mere, og hvad skal vi i så fald gøre?

Kl. 19:47

Anden næstformand (Jeppe Søe):

Ordføreren.

Kl. 19:47

Kim Edberg Andersen (NB):

Vi kan også gøre livet så trist, at de slet ikke kommer derind, for så hænger de ude i træerne. Altså, vi skal jo sørge for, at mennesker også har lov til at træffe nogle voksne valg i forhold til det. Og man kan sige: Skal vi behandle folk for lungekræft? Ja, det skal vi da – selvfølgelig skal vi det. Med hensyn til fordelen ved rygning, fandt man jo ud af, at rygerne ikke var så dyre for det offentlige, når det kom til stykket, for til forskel fra dem, der var supersunde og havde løbet maraton, lige til de fik demens, så døde de jo, altså dem, der havde røget hele livet.

Så lad os nu passe på med at gøre alting så surt, at vi ikke har lyst til at leve. Vi skal passe på hinanden, og vi skal behandle, og vi skal have sunde liv alle sammen, men vi skal passe på med at tro, at vi skal gøre livet lidt kedeligt og trist altid.

Kl. 19:48

Anden næstformand (Jeppe Søe):

Hr. Peder Hvelplund, Enhedslisten.

Kl. 19:48

Peder Hvelplund (EL):

Tak for det. Nu bød hr. Kim Edberg Andersen jo nærmest op til dans, og så er det jo uhøfligt ikke at replicere. Jeg tror altså, at hvis forskellen på, om det er privat eller offentligt, er, om der står Sygehus Vendsyssel, eller om der står Per Larsen A/S, så tror jeg godt  at vi kan finde ud af at få sat sådan et klistermærke på kitlen af den læge, der skal operere hr. Kim Edberg Andersen, hvor der står Per Larsen A/S. Men jeg tror egentlig også, at der var større ambitioner med det end det.

Men det, jeg egentlig synes var interessant i hr. Kim Edberg Andersens tale, var det der med, om vi var blevet for forvænte og blevet forkælede. Jeg har i mit tidligere arbejde som opsøgende medarbejder oppe i Hjørring oplevet lidt noget andet. Der har jeg mere oplevet en anden tilgang til det: Hvis man ikke går op til lægen og får at vide, at man er syg, ja så er man pr. definition rask. Det har afholdt rigtig mange mennesker fra at gå til lægen, og det er jo noget, der i særlig grad øger den sociale ulighed i nogle bestemte grupper.

Nu ved jeg jo, at hr. Kim Edberg Andersen har et stort fokus på, at vi også skal mindske den kønnede ulighed. Det er jo sådan noget, vi ofte ser er noget af det, der bidrager til, at mænd sjældnere går til lægen. Vil hr. Kim Edberg Andersen ikke anerkende, at det faktisk også er en problemstilling, og at det derfor måske er lidt mere nuanceret end som så?

Kl. 19:49

Anden næstformand (Jeppe Søe):

Ordføreren.

Kl. 19:49

Kim Edberg Andersen (NB):

Ordføreren anerkender fuldstændig, at der er forskel på, hvordan de såkaldt sociale klasser søger sundhedsvæsenet, og også på, hvor krævende de er i sundhedsvæsenet. Der er regionale forskelle, men der er også kommunale forskelle. Vi havde en direktør på Hjørring sygehus, der fortalte mig, at der var mange flere med stomi i Frederikshavn end i Hjørring Kommune, fordi der ligesom var sådan en kultur for, at man ikke gik til læge – det var typisk mænd – før det var for sent, og så endte man med en stomi.

Det er jo et spørgsmål om at sørge for at forklare danskerne, at de selvfølgelig skal søge sundhedsvæsenet. Det er jo ikke, fordi Nye Borgerlige siger, at de alle sammen bare skal lade være med at søge sundhedsvæsenet, for det er superbilligt, og så bruger vi ingen penge. Men vi bliver også bare nødt til at lade være med at lukke øjnene for, at det er muligt, at der er nogle, der oversøger det. Og jeg tror faktisk også, at folk gerne selv vil kunne klare det. De søger jo ikke skadestuen med lille Ida for at genere nogen. Det gør de, fordi de måske står i en situation, de ikke føler de kan håndtere selv, og så skal man måske kigge på, om vi har opbygget et samfund, hvor det er nødvendigt at tage på skadestuen for det.

Kl. 19:50

Anden næstformand (Jeppe Søe):

Spørgeren.

Kl. 19:50

Peder Hvelplund (EL):

Kan hr. Kim Edberg Andersen lige præcis ikke derfor være bekymret for, hvis man så privatiserer det yderligere eller i hvert fald i højere grad lader det overgå til private sundhedsforsikringer? For der kan der jo netop være en tendens til, at dem, der er privilegerede i forvejen, også får en privilegeret adgang, hvorimod dem, som i virkeligheden måske har et større behandlingsbehov, men som ikke har de økonomiske eller sociale ressourcer, er dem, der ikke søger. Burde prioriteringsopgaven i virkeligheden ikke ligge i netop at hjælpe dem, der i forvejen har svært ved at søge sundhedsvæsenet, til at søge sundhedsvæsenet og så måske begrænse det lidt i forhold til de andre?

Kl. 19:51

Anden næstformand (Jeppe Søe):

Ordføreren.

Kl. 19:51

Kim Edberg Andersen (NB):

Nu skal jeg sige noget, som jeg tit har hørt fra talerstolen: Jeg køber ikke præmissen. For præmissen der er, at man køber sig en forlomme til noget. Lad os nu sørge for, at det private og det offentlige spiller sammen, sådan at der ikke er et marked for at sælge den ekstra private sundhedsforsikring. For det er rigtigt, at det er nogle meget dumme danskere, der betaler for noget, som de teknisk set allerede har betalt for gennem skatten. Grunden til, at folk får private sundhedsforsikringer nu, er, at der ofte er virksomheder, som tænker: Der er alt for lang ventetid, så jeg køber en forlomme til mine medarbejdere, fordi jeg synes, det er for dyrt at mangle dem i virksomheden.

Jeg har selv set det som chef og har forhandlet de her ting hjem. Det var ikke, fordi jeg ville snyde nogen eller give nogen en forlomme. Det er jo dybest set, fordi jeg lavede en kalkule: Hvis jeg betalte x antal kroner om måneden, var jeg sikker på, at hvis Peter fik ødelagt sin fod, var han hurtigere tilbage på arbejde. Det er jo ikke, fordi jeg ikke kan lide det offentlige. Det er bare, fordi det offentlige havde så lange ventetider og jeg ikke kunne undvære mine medarbejdere.

Kl. 19:52

Anden næstformand (Jeppe Søe):

Tak til ordføreren for Nye Borgerlige. Så er vi nået til indenrigs- og sundhedsministeren.

Kl. 19:52

Indenrigs- og sundhedsministeren (Sophie Løhde):

Først og fremmest tak til Folketingets partier og ordførere for en rigtig god og vigtig debat. Som jeg selv indledte debatten med at slå fast, bliver der jo prioriteret hver eneste dag overalt i vores sundhedsvæsen på rigtig mange niveauer 365 dage om året. Der prioriteres i vores sundhedsvæsen ud fra nogle forholdsvis ret klare rammer for, hvordan prioriteringen skal foregå. Der kunne man tage Medicinrådet som et godt eksempel herpå. Men der sker også rigtig meget skjult prioritering rundtomkring i vores sundhedsvæsen.

I Folketinget har vi i fællesskab en ekstremt vigtig opgave med også at skabe de gode rammer for, hvordan der bliver prioriteret, også på tværs i vores sundhedsvæsen, så det sker klogt og gennemsigtigt, og at det sker med hensyntagen til patienterne og personalet. Der er ikke nogen tvivl om, at det danske sundhedsvæsen på mange måder er under et massivt pres, og det stiller også nogle skærpede krav til, hvordan vi prioriterer for at være med til at langtidssikre og robustgøre vores sundhedsvæsen.

Vi er fra regeringens side, og har også sagt det klart, parate til at investere massivt i vores sundhedsvæsen, fordi vi synes det er vigtigt, og fordi det er nødvendigt. Vi er også nødt til at have en diskussion, som er meget bredere end blot om, hvor mange penge vi vil bruge, eller hvordan vi vil bruge de nye penge, men også om, hvordan vi bruger de eksisterende mange, mange milliarder inden for vores sundhedsvæsen, altså om vi får mest mulig og bedst mulig sundhed for pengene.

I debatten i dag har vi været vidt omkring i forhold til hele prioriteringsdiskussionen; lige fra diskussionen omkring, hvordan vi sikrer personale nok, brug af udenlandsk sundhedspersonale, hvordan vi kan bringe flere faggrupper i spil, forebyggelse, overbehandling, medicinudgifter, patientrettigheder, sundhedsforsikringer og meget, meget mere. Ja, jeg tror endda, at vi kom så vidt omkring, at nogle ordførere på et tidspunkt helt glemte både hvad de spurgte om, og hvad der blev svaret. Det sidste er sagt med et smil på læben, fordi vi nok alle sammen – og det tror jeg også gælder for dem, der måtte have fulgt med – nok er en smule medtaget af, at vi har været i gang i rigtig mange timer i går til langt ud på de lyse timer i forbindelse med Folketingets afslutningsdebat.

En ting er, at vi har været vidt omkring i debatten i dag. Jeg havde faktisk måske håbet og troet, at vi var kommet lidt nærmere og lidt skarpere ind i selve prioriteringsdebatdiskussionen, for vi har været rundt i periferien af alle mulige andre også meget vigtige og væsentlige emner. Men selve prioriteringsdiskussionen er for mig at se også den sværeste, mest komplekse, hvor jeg og vi fra regeringens side ikke nødvendigvis har alle svarene på, hvordan vi griber det her an. Jeg kunne i hvert fald også godt tænke mig, at vi diskuterede, hvordan vi grundlæggende bedst kan gribe hele prioriteringsdiskussionen an politisk, for heri indgår også en prioritering.

Jeg synes egentlig, at hr. Stinus Lindgreen stillede et meget godt spørgsmål undervejs med reference til den drøftelse, der havde været imellem ordføreren og den tidligere sundhedsminister omkring sammensætningen og rækkefølgen på hele vaccinationsprogrammet. Var det noget, man skulle se på? Ville man – med en lettere omskrivning af ordførerens bemærkninger – sammensætte vaccinationsprogrammet i morgen på helt samme måde, hvis vi i dag besluttede os for at starte forfra? Næppe.

I virkeligheden kunne man stille det samme spørgsmål på rigtig mange andre områder inden for vores sundhedsvæsen, og det er jo også en af baggrundene for, at vi fra regeringens side har besluttet os for at tage initiativ til at nedsætte et tværgående nationalt prioriteringsråd. Det er jo et råd, hvor vi ikke på forhånd har sagt, hvordan det præcis skal skrues sammen, og som jeg også vil invitere til, at vi politisk kan have drøftelser og debat omkring, men med et klart sigte på, hvordan vi kan insistere på at få mest mulig sundhed for pengene, hvordan vi kan reducere overbehandling, og hvordan vi kan øge patientinddragelsen. Det er ikke en opgave, der kan stå alene, og jeg tænker også, at vi får nogle vigtige og gode bidrag undervejs fra bl.a. Robusthedskommissionen, der afrapporterer på den anden side af sommerferien, hvor den vil fremlægge sine anbefalinger, og hvor jeg ved, at der bl.a. også arbejdes med anbefalinger til en bedre prioritering i visitationen, så medarbejdernes tid bruges på dem, der har størst behov.

Men alt i alt skal der fra min side lyde en stor tak for en rigtig god debat. Dernæst skal der også være en håndsrækning ud og en invitation til, at vi fortsætter diskussionen og drøftelserne, også omkring nogle af de svære dilemmaer, som der er på det her område, og som kalder på, at vi også politisk investerer tid og kræfter i den her vigtige, men også rigtig svære prioriteringsdiskussion.

Kl. 19:58

Anden næstformand (Jeppe Søe):

Der er en række korte bemærkninger. Allerførst er det ordføreren for forespørgerne, hr. Stinus Lindgreen, Radikale Venstre.

Kl. 19:58

Stinus Lindgreen (RV):

Tak for det, og tak for en, synes jeg, utrolig konstruktiv afsluttende tale fra ministerens side, som jeg synes åbner op for en række gode drøftelser om det her område. Jeg er enig i, at vi godt kunne have været mere fokuserede, men det kan være, at vi skal have endnu en debat senere i denne samling. Jeg kunne godt tænke mig at spørge ministeren lidt mere om det her omtalte prioriteringsråd for lige at blive lidt klarere på, hvad det er, regeringen tænker, både i forhold til hvornår man agter at nedsætte det, men også hvad der mere konkret skal være i det, hvis ministeren kan sige det. For tilbage i december måned sidste år – det kan være, at ministeren var mere optaget af de igangværende regeringsforhandlinger på det tidspunkt – nedsatte Lægeforeningen jo det, de kalder Sundhedssektorens Prioriteringsråd, som samler en række organisationer i Danmark, måske med det samme formål, sådan som jeg læser det, som det, regeringen barsler med her. Så kan ministeren dels sige lidt om tidsrammen, men også lidt mere om indholdet af dette råd?

Kl. 19:59

Anden næstformand (Jeppe Søe):

Ministeren.

Kl. 19:59

Indenrigs- og sundhedsministeren (Sophie Løhde):

Vi er i ministeriet ved at afklare, hvordan arbejdet med udviklingen af prioriteringsrådet nærmere skal tilrettelægges. Men som jeg også giver udtryk for i min afsluttende tale i debatten her i dag, synes jeg jo, at vi bl.a. skal have anbefalingerne fra Robusthedskommissionen med, inden vi præcis lægger os fast på, hvor snittet skal lægges. Jeg synes i øvrigt også, at det er vigtigt at få alle de relevante og gode input fra Lægeforeningen og andre, der også er ekstremt optaget af den her dagsorden, og som jeg ved også har kvitteret for, at vi fra regeringens side vil tage initiativet til at nedsætte det her tværgående nationale prioriteringsråd, hvor vi jo alene har slået nogle mulige temaer an, eksempelvis i forhold til hele diskussionen omkring overbehandling og defensiv medicin og om, hvordan vi kan øge patientinddragelsen. Det er nogle af de rigtig vigtige dagsordener, som jeg også synes at vi i regi af Folketingets partier skal have en drøftelse af med hinanden.

Kl. 20:00

Anden næstformand (Jeppe Søe):

Spørgeren.

Kl. 20:00

Stinus Lindgreen (RV):

Det vil jeg se frem til. Men det vil sige, at det i hvert fald er, når Robusthedskommissionen er færdig, at man vil nedsætte dette råd, må jeg forstå. Et andet aspekt, der blev bragt op tidligere – jeg mener, at det var af hr. Per Larsen – var ét område inden for overbehandling, nemlig seponering, altså i forbindelse med overmedicinering, om man så må sige. Kan vi blive bedre til det? Det lader jo til, at vi har patienter, og det ved vi at vi har, der får mere medicin, ofte fra det samme præparat i forskellige styrker, fordi man glemmer at slette en gammel recept. Så har ministeren gjort sig nogle tanker om, om det er et område, man specifikt skulle fokusere på, eller ligger det et andet sted?

Kl. 20:00

Anden næstformand (Jeppe Søe):

Ministeren.

Kl. 20:00

Indenrigs- og sundhedsministeren (Sophie Løhde):

Hele spørgsmålet omkring overmedicinering og ældre medicinske patienter i det hele taget og det faktum, at der ikke altid bliver lavet en medicingennemgang for de grupper af patienter, der bruger og får udskrevet rigtig mange forskellige præparater, er jo en vigtig dagsorden, som jeg ikke mener man bare kan sige at et kommende prioriteringsråd må tage fat på. Men det er noget, som vi hele tiden løbende skal arbejde på, fordi det giver dårlig kvalitet for den enkelte, og det er i øvrigt også med til at gøre vores sundhedsvæsen dyrere, end det overhovedet behøver at være. Så det er jo et godt eksempel på et område, hvor vi kan bruge pengene bedre og klogere og dermed få mere sundhed for pengene.

Kl. 20:01

Anden næstformand (Jeppe Søe):

Hr. Peder Hvelplund, Enhedslisten.

Kl. 20:01

Peder Hvelplund (EL):

Tak for det, og tak til sundhedsministeren for talen. Jeg vil gerne medgive, at sundhedsministeren har helt ret i, at vi, når vi debatterer det her, så let kommer til at diskutere på det sådan meget overordnede plan, hvor den politiske diskussion i forhold til prioriteringen jo er væsentlig sværere, men det er også det, der giver anledning til mit spørgsmål. For nu siger sundhedsministeren det med, at der skal nedsættes et nationalt Prioriteringsråd, og der er det jo, som hr. Stinus Lindgreen også var inde på, fuldstændig afgørende, hvordan man sammensætter det. For sundhedsministeren siger f.eks., at vi skal have mest mulig sundhed for pengene eller for ressourcerne – jeg kan ikke lige huske den præcise formulering – og det kan man jo sige at man lettest kan få, hvis man behandler alle dem med de mindst komplekse problemstillinger. Og hvis man behandler dem, som er lettest at behandle, kan man hurtigt få produktiviteten i sundhedsvæsenet op. Men det er jo ikke nødvendigvis den rigtige sundhedsfaglige prioritering.

Så har regeringen gjort sig nogle overvejelser i forhold til sammensætningen af det råd, altså hvordan man kan sikre, at dem, der i dag er ramt af den herskende ulighed i sundhed, også bliver tilgodeset i den prioriteringsdiskussion?

Kl. 20:02

Anden næstformand (Jeppe Søe):

Ministeren.

Kl. 20:02

Indenrigs- og sundhedsministeren (Sophie Løhde):

Jeg tror, at jeg i min indledende tale fik sagt mest og bedst mulig sundhed for pengene. For det handler jo om at sikre, at vi får mest for sundhedskronerne, altså mest sundhed i sidste ende til gavn og glæde for de mange forskellige patienter og patientgrupper, der er i vores sundhedsvæsen.

Den konkrete sammensætning af Prioriteringsrådet har jeg på ingen måder lagt mig fuldstændig fast på, og jeg tænker også, det er noget af det, der i sig selv kan indgå som et led i den videre diskussion.

Kl. 20:03

Anden næstformand (Jeppe Søe):

Spørgeren.

Kl. 20:03

Peder Hvelplund (EL):

Jamen vi kan jo netop, når vi snakker om prioriteringer, gennem den prioritering, der sker i dag, se, at der er nogle, der bliver tabere, altså nogle af dem med de mest komplekse lidelser, hvor man også kan sige, at vi faktisk ikke ved, hvor stor en effekt de reelt kan få af en behandling. Men det ændrer jo ikke på, at der er nogle mennesker, som vi også har en forpligtigelse til at hjælpe.

Så hvordan kan man sikre, at man netop ikke kommer til at stå i den situation, at det bliver de mindst behandlingskrævende, man behandler først, fordi det er der, man umiddelbart kan få den største effekt?

Kl. 20:03

Anden næstformand (Jeppe Søe):

Ministeren.

Kl. 20:03

Indenrigs- og sundhedsministeren (Sophie Løhde):

Men det ville jeg jo i virkeligheden synes var et udtryk for en dårlig prioritering. Det var jo også derfor, jeg i min indledning prøvede at sige, at vi på rigtig mange niveauer har rigtig meget prioritering, som foregår hver eneste dag, altså ude på den enkelte afdeling, 24 timer i døgnet, 365 dage om året.

Så har vi jo fra Folketingets side – og man kunne også have sagt fra regionsrådets og andres side – et stort politisk ansvar for, hvilke rammer der er for at prioritere. Det tog vi ansvar for, da vi tilbage i 2015 i fællesskab lavede de syv principper for prioriteringen omkring sygehusmedicin og vi indgik aftalen, og som blev forløberen for Medicinrådet, en god og en meget, meget vigtig beslutning, fordi det også skabte legitimiteten for Medicinrådets vigtige arbejde. Der er der måske i virkeligheden også et behov for, at vi politisk får taget den svære samtale omkring, hvordan vi bedst skaber legitimiteten i forhold til at kunne lave mere klare prioriteringer på andre områder i vores sundhedsvæsen, så det ikke ender med, at al den svære prioritering sker i det skjulte.

Kl. 20:04

Anden næstformand (Jeppe Søe):

Tak. Fru Kirsten Normann Andersen, Socialistisk Folkeparti.

Kl. 20:04

Kirsten Normann Andersen (SF):

Tak for det, og tak for besvarelsen her. Jeg har tænkt, at det nogle gange er svært at få øje på incitamenterne til, at sundhedsvæsenet i virkeligheden samlet set efterspørger den bedste og den mest skånsomme behandling og ofte også den billigste. Hvis patienten eksempelvis ikke skal opereres, hvordan sikrer man så, at der er træning til rådighed, også til den patient, som måske ikke har råd til at gå til fysioterapeut? Hvis speciallægen tjener sine penge på at operere patienter, hvad er måske så incitamentet til at henvise til en mere konservativ behandling?

Jeg synes egentlig tit, man støder på det dilemma i det her meget specialiserede sundhedsvæsen, som vi jo kommer til at tale om her, fordi det er det, vi beskæftiger os med, og at vi ligesom også mangler at have sammenhængen til resten af det, som jo skulle være med til at aflaste, som skulle være med til at tage fra, og som skulle være med til at forebygge, at vi fik brug for de der dyre behandlinger i sundhedsvæsenet.

Kl. 20:05

Anden næstformand (Jeppe Søe):

Ministeren.

Kl. 20:05

Indenrigs- og sundhedsministeren (Sophie Løhde):

Generelt er der jo igennem årene, når jeg som en, der ligesom ordføreren også igennem mange år har beskæftiget mig med sundhedsvæsenet, kigger tilbage, sket en udvikling, hvor man eksempelvis på en række områder er gået bort fra kirurgi til i stedet at ordinere, anbefale patienten træning, og det er jo en god udvikling. For det er jo også en udvikling, hvor man får sat fokus på, at det at operere ikke nødvendigvis altid på nogen måde er det bedste valg, og det er også en udvikling, som jeg sagtens tror man kan brede ud til langt flere områder. Du kan også overføre den i forhold til hele ældreområdet med fokusset på behovet for bredere rehabiliteringsindsatser til at sikre, at man bedst muligt og længst muligt kan klare sig selv, når det er sådan, at man bliver ældre, og man måske også får nogle skavanker og følgesygdomme undervejs.

Kl. 20:06

Anden næstformand (Jeppe Søe):

Spørgeren.

Kl. 20:06

Kirsten Normann Andersen (SF):

Jeg tror en gang imellem, de i sundhedsvæsenet har en oplevelse af, at de er meget bundet af nogle retningslinjer, som de ligesom skal følge, og at der måske i virkeligheden er noget musik i at sige, at det er lægen, der bedst ved, hvad der er godt for patienten, altså i et samarbejde sammen med patienten på en eller anden måde, og det kunne måske også være nøglen til at tænke i mindre overbehandling.

Når Sundhedsstyrelsen f.eks. har regler for bestemte undersøgelser, og den lokale læge tænker, at det simpelt hen ikke giver mening at lave den der undersøgelse, men at den ligesom er en forudsætning for, at man har lavet sit arbejde, er det måske så også noget af det, som vi skulle prøve at kigge ind i, altså at lægen og patienten i højere grad selv skal aftale, hvad der i den situation giver bedst mening?

Kl. 20:07

Anden næstformand (Jeppe Søe):

Ministeren.

Kl. 20:07

Indenrigs- og sundhedsministeren (Sophie Løhde):

Generelt beror al iværksættelse af behandling jo på en konkret individuel lægefaglig vurdering af den pågældende læge, nogle gange også af flere læger i et samarbejde, og den pågældende patient. Der kan man jo som læge ikke blot lukke øjnene og sige, at man skal følge en vejledning, men der skal der jo sådan set i hver enkelt situation også træffes en konkret individuel lægefaglig vurdering.

Så derfor handler vejledningerne jo også lige så meget om at tydeliggøre, hvad der er best practice, for den enkelte læge kan heller ikke vide alt på alle områder. Så der er på den måde også redskaber at benytte sig af til at sikre den bedst mulige kvalitet i behandlingen. Og noget af det, som vi fra regeringens side er optaget af, er også hele spørgsmålet om, hvordan man i sundhedsvæsenet kan blive langt bedre til at inddrage patienterne som led i beslutningen om de forskellige behandlingsvalg, altså det, der også bliver kaldt for fælles beslutningstagning i sundhedsvæsenet, fordi vi mener, at det giver en god kvalitet.

Kl. 20:08

Anden næstformand (Jeppe Søe):

Tak til ministeren. Der er ikke flere spørgsmål. Nu ønsker hr. Stinus Lindgreen lige at runde af, og det hedder jo så runde to. Værsgo.

Kl. 20:08

(Ordfører for forespørgerne)

Stinus Lindgreen (RV):

Mange tak, og jeg skal nok gøre det kort. Jeg vil bare sige tak for en – synes jeg – utrolig konstruktiv diskussion. Det var mere eller mindre, hvad jeg havde håbet på at vi kunne få ud af det her, altså en drøftelse af de dilemmaer, vi ser, og det ønske, vi alle sammen har om at forbedre vores sundhedsvæsen. Jeg kan så også høre, at vi ikke er færdige, at der er meget at diskutere, og at vi muligvis skal have en lidt mere fokuseret debat om konkrete områder på et senere tidspunkt. Men tusind tak, fordi I engagerede jer og deltog i debatten.

Kl. 20:09

Anden næstformand (Jeppe Søe):

Der er ikke flere, der har ønsket ordet, og dermed er forhandlingen afsluttet.

Afstemningen om de fremsatte forslag til vedtagelse vil som nævnt ske i morgen, fredag den 2. juni 2023.

Det sidste punkt på dagsordenen er:

39) Forespørgsel nr. F 13:

Forespørgsel til indenrigs- og sundhedsministeren:

Hvad mener regeringen om, at det er tilladt at bruge stophormoner og krydshormoner til behandling af børn med kønsdysfori, selv om der mangler viden om behandlingernes effekt og sikkerhed, og vil regeringen i det lys medvirke til at stoppe brugen af stophormoner og krydshormoner til børn?

Af Mette Thiesen (DF), Alex Ahrendtsen (DF), Mikkel Bjørn (DF), Pia Kjærsgaard (DF), Peter Kofod (DF), Morten Messerschmidt (DF) og Nick Zimmermann (DF).

(Anmeldelse 25.04.2023. Fremme 27.04.2023).

Kl. 20:09

Anden næstformand (Jeppe Søe):

Jeg gør opmærksom på, at afstemningen om eventuelle forslag til vedtagelse først vil blive gennemført i morgen, fredag den 2. juni 2023.

For at der lige kan logges ind og ud, og for at ministeren kan forlade salen kortvarigt, foreslår jeg, at vi tager 3 minutters pause. Så vi fortsætter kl. 20.12.

Mødet er udsat. (Kl. 20:09).

Kl. 20:12

Anden næstformand (Jeppe Søe):

Så blev den kl. 20.12, og vi fortsætter.

Vi skal i gang med forespørgselsdebatten. Alle er blevet logget ind. Først skal vi have en begrundelse fra ordføreren for forespørgerne. Det er hr. Mikkel Bjørn fra Dansk Folkeparti.

Kl. 20:12

Begrundelse

(Ordfører for forespørgerne)

Mikkel Bjørn (DF):

Tak for det. Selv om vi diskuterer kønsskifte, er jeg ikke fru Mette Thiesen. Men jeg har fået lov til at overtage debatten her i dag. Det er jeg sådan set fint tilfreds med, for det her spørgsmål er et spørgsmål, der ligger Dansk Folkeparti utrolig meget på sinde. Nu har vi diskuteret det nogle gange på samråd og også her i salen for den sags skyld, men det er en sag, som jeg vurderer til at være en af de vigtigste sager, vi har behandlet i Folketinget, nemlig diskussionen om kønsskifte til børn.

Der er mange, der gerne vil gøre det til et spørgsmål om, hvorvidt man overhovedet skal hjælpe børn med kønsubehag. Det mener vi selvfølgelig at man skal. Det tror jeg at der er bred opbakning til i Folketinget at man skal. Pointen er grundlæggende bare, at vi ikke aner, om den måde, vi hjælper de her børn på i dag, rent faktisk hjælper, eller om den ender med at gøre større skade end gavn. Til gengæld ved vi, at der er meget omfattende og alvorlige bivirkninger forbundet med den behandling, som vi udøver på børn i dag, og at der ikke er nogen synderlig dokumentation for, at den behandling skulle have nogen effekt.

Af et svar fra sundhedsministeren fremgår det, at bivirkningerne ved den her form for behandling eksempelvis kan være øget risiko for veneblodpropper, forhøjet mængde fedtstoffer i blodet, galdesten, vægtøgning, øget risiko for forhøjet blodprocent og akne. Påvirkning af knokletæthed og fertilitet kan også være mulige effekter, mens det er mere usikkert, om den kognitive udvikling også påvirkes særlig ved langtidsbehandling. Man risikerer altså eksempelvis at afskære børn fra at få deres egne børn i fremtiden.

For nylig kunne man læse i Kristeligt Dagblad, at Sexologisk Klinik – altså dem, der behandler de her børn – sætter spørgsmålstegn ved, om det overhovedet er lægefagligt forsvarligt at hormonbehandle børn og unge med pubertetsrelateret kønsdysfori på baggrund af den manglende viden om effekten af behandlingen. I samme medie kunne man læse, at Sexologisk Klinik har kendskab til ni børn og unge, der har fortrudt hormonbehandling, men de ved ikke, hvor mange der reelt er tale om. Samtidig ved vi, at rigtig mange af de her børn lærer at leve med deres tildelte køn – helt op til ca. 75 pct. Det er helt umuligt at vide, om et barn med kønsdysfori har det livsvarigt, og der er ikke noget diagnostisk apparat, der kan forudsige, om de ender med fortsat at have det. Det er mavefornemmelser.

Vi giver i dag børn mulighed for at træffe en beslutning, som man som barn umuligt kan forstå de fulde konsekvenser af. Det synes jeg ikke at vi kan byde vores børn. Vi aner ikke, om vi hjælper dem, og vi ved ikke med sikkerhed, om der er risiko for, at vi skader dem ved at tilbyde dem den her form for hormonbehandling.

På den baggrund har vi sammenfattet en vedtagelsestekst sammen med Danmarksdemokraterne og Liberal Alliance, som vi læser under forhandlingen.

Kl. 20:15

Anden næstformand (Jeppe Søe):

Tak for begrundelsen. Så er det indenrigs- og sundhedsministeren. Værsgo.

Kl. 20:15

Besvarelse

Indenrigs- og sundhedsministeren (Sophie Løhde):

Vi er endnu en gang samlet for at tale om behandlingen af børn og unge med kønsligt ubehag. Vi har allerede ad flere omgange efterhånden fået slået fast, at vi er nogle partier, der ser forskelligt på sagen. Jeg tror desværre ikke, vi kan debattere os ud af vores uenigheder, men jeg tager naturligvis meget gerne ordet igen og fortæller om regeringens synspunkter.

Lad mig igen slå fast, at der er tale om et fåtal af børn og unge med kønsligt ubehag, som får medicinsk behandling i Danmark. I alt blev der sidste år henvist 352 børn til udredning, men samme år blev kun 22 af de 352 børn og unge henvist til Afdeling for Vækst og Reproduktion på Rigshospitalet, hvor der kan opstartes behandling. Kun 7 børn og unge startede rent faktisk i hormonbehandling i 2022. Sidste år var der altså tale om 7 børn og unge, som lægerne vel at mærke vurderede ville have gavn af medicinsk behandling. Det var kun 2 pct. af det samlede antal børn og unge, som blev henvist til udredning for kønsidentitetsforhold samme år. Der er altså tale om ganske få børn og unge, som efter en grundig udredning vurderes at have brug for hjælp i form af medicinsk behandling. Den proportion synes jeg er vigtig at have med i debatten her i dag. Det vil være forkert at tro, at alle børn og unge, som har det lidt svært med deres biologiske køn, bare kan skrive sig op i rækken til medicinsk behandling, sådan som der er nogle, der forsøger at fremstille det i debatten. Det er ikke sådan, det forholder sig. Behandling til langt de fleste børn og unge består alene af samtaler og rådgivning. De fleste finder altså en måde at leve i overensstemmelse med deres biologiske køn på. Før et barn eller en ung person kan tilbydes medicinsk behandling, skal barnet eller den unge igennem et grundigt udredningsforløb. Der bliver altså foretaget en faglig vurdering af hvert enkelt barn og hver ung person. Det sker med henblik på at vurdere, om det er relevant og sundhedsfagligt forsvarligt at tilbyde medicinsk behandling.

Men selv om der er tale om få børn, skal vi selvfølgelig ikke tage let på det. Medicinsk behandling til børn og unge med kønsligt ubehag er en alvorlig ting, og der er selvfølgelig ingen, som ønsker, at nogen børn og unge bliver fejlbehandlet. Til gengæld havde jeg også gerne set, at spørgerens motivation for forespørgslen her i dag måske også nævnte nogle af alle konsekvenserne ved ikke at behandle.

Der er tale om en lille gruppe af børn og unge, som har det ekstremt svært, og hvor det er væsentligt, at en eventuel beslutning om medicinsk behandling bygger på et fagligt velfunderet grundlag. Her er det vigtigt at sige – det har jeg også sagt klart og tydeligt før – at vi også har behov for at få mere viden på området, og at vi følger udviklingen på området tæt både herhjemme og internationalt, så behandlingstilbud kan tilpasses efter den nyeste viden.

Region Hovedstaden, som er det eneste sted i landet, der varetager behandlingen, fordi vi har etableret det som en højt specialiseret funktion i sygehusvæsenet, er som bekendt blevet mere tilbageholdende med at tilbyde hormonbehandling sammenlignet med tidligere. Tilbageholdenheden kommer særlig til udtryk ved unge med kønsligt ubehag opstået i forbindelse med puberteten, og som udgangspunkt tilbydes behandling kun, hvis barnet eller den unge har oplevet kønsligt ubehag siden barndommen. Hvis det kønslige ubehag først opstår i forbindelse med puberteten, kan den unge blandt andet blive henvist til et refleksions- eller afklaringsforløb. Det ender ofte med, at den unges forløb afsluttes uden medicinsk behandling, da indikationen ikke vurderes opfyldt.

Jeg synes, det er positivt, at der reageres på forskning og erfaringer, både egne, men også udenlandske, som vi skal følge tæt, og erfaringerne fører til justeringer i de aktuelle behandlingstilbud. Jeg kan dertil også oplyse, at Sundhedsstyrelsen senest den 28. marts her i år har udsendt en ny visitationsretningslinje for kønsmodificerende kirurgi i høring . I den nye visitationsretningslinje er det ikke længere muligt at tilbyde kirurgisk behandling til børn og unge under 18 år. Det er en mulighed, der i øvrigt aldrig nogen sinde er blevet anvendt i Danmark. Det er forventningen, at den nye visitationsretningslinje træder i kraft efter sommerferien. Sundhedsstyrelsen er som bekendt også i gang med en revision af hele vejledningen om sundhedsfaglig hjælp ved kønsidentitetsforhold. Jeg finder det fornuftigt, at Sundhedsstyrelsen er i gang med en revision af vejledningen. Således kan eksperterne gøre deres faglige overvejelser ud fra den nyeste viden på området og på den måde vurdere den bedst mulige hjælp for børnene og de unge og sætte rammerne for behandlingen.

Vi må som politikere insistere på, at de få børn og unge, der er tale om, får den bedste hjælp, og vi må insistere på, at det skal ske på baggrund af faglige overvejelser. Det er derfor også fortsat min og regeringens holdning, at vi skal lade Sundhedsstyrelsen færdiggøre revisionen af vejledningen. Herefter kan vi se, hvad eksperternes faglige anbefaling er på baggrund af den nyeste viden på området. Tak for ordet.

Kl. 20:21

Anden næstformand (Jeppe Søe):

Selv tak. Der er et par enkelte korte bemærkninger. Hr. Mikkel Bjørn, Dansk Folkeparti.

Husk, at det kun er en kort bemærkning her i starten, og derefter går vi over til de almindelige regler.

Kl. 20:21

Mikkel Bjørn (DF):

Tak for det. Det er positivt, at man er i gang med en revision af vejledningen, men det understreger måske i virkeligheden vigtigheden af, at vi i mellemtiden, mens man reviderer den her vejledning, og mens man finder ud af, hvad det er for et datagrundlag, der er til stede for at behandle børn med hormoner, som risikerer at gøre dem sterile resten af livet og ødelægge deres kønsorganer, faktisk undersøger, hvad konsekvenserne er, og at man i mellemtiden selvfølgelig indfører et moratorium for den her behandling, sådan at der ikke er børn, der kommer til skade i mellemtiden.

Ministeren nævner, at Dansk Folkeparti ikke nævnte og jeg i min tale ikke nævnte dokumentation for, at der også er konsekvenser ved ikke at behandle. Det er fuldstændig rigtigt, men det er jo, fordi der ikke er nogen dokumentation for, at der er konsekvenser ved ikke at behandle. Der er ingen dokumentation for, at der er konsekvenser ved ikke at behandle, for der er ingen dokumentation for, at den her behandling har nogen gavnlig effekt. Jeg står her med en artikel fra Jyllands-Posten, som ikke er mere end 2 måneder gammel,om en dreng, der blev tilbudt og henvist til behandling med hormoner, som udtaler: Havde jeg sagt ja til de stophormoner, så havde det ødelagt rigtig meget af mit liv. Jeg er glad for, at jeg ikke tog dem.

Kl. 20:22

Den fg. formand (Annette Lind):

Tak for det! Ministeren, værsgo.

Kl. 20:22

Indenrigs- og sundhedsministeren (Sophie Løhde):

Det er godt at høre, at ordføreren synes, det er positivt, at Sundhedsstyrelsen er i gang med en revision af vejledningen. Den positive modtagelse har jeg ikke hørt før fra ordføreren. Så synes jeg jo bare også, at det politisk ville være både positivt og klogt, at man så også sagde: Lad os da sørge for også at lytte til eksperterne på området, og lad Sundhedsstyrelsen færdiggøre sin revision af vejledningen, så vi kan se, hvad den faglige anbefaling er på baggrund af den nyeste viden på området.

Kl. 20:23

Den fg. formand (Annette Lind):

Tak for det. Og så vil jeg gerne give ordet til hr. Kim Edberg Andersen fra Nye Borgerlige. Værsgo.

Kl. 20:23

Kim Edberg Andersen (NB):

Tak for det. Det er jo positivt, at det nu er blevet ændret, sådan at man ikke kan få kirurgisk modificering, når man er under 18 år, også selv om det ikke er blevet brugt. Man kan sige, at det i hvert fald er halvdelen af det, jeg startede ud med gerne at ville have stoppet.

Problemstillingen for mig er dybest set det her med, at det godt kan være, det er en lille population og vi skal hjælpe børnene – det skal vi – men det er et forsøg, og jeg har det sådan lidt: Hvorfor kunne vi ikke, i stedet for at lave forsøg på danske børn, nøjes med at kigge på de udenlandske erfaringer og så lære af dem først og så ligesom stoppe det midlertidigt?

For behandlerne i Danmark har jo selv sagt: Arh, vi var lige friske nok med det lige i starten. Og man skal passe på, for det er nogle børn, der også har behov for hjælp – det er det virkelig – men det er i min optik stadig væk et forsøg, og det siger ministeren også, altså at vi skal følge det her og det er et forsøg.

Jeg ved, at vi ikke kommer til at overtale ministeren til at stoppe det nu, men det er bare der, jeg har en virkelig oprigtig bekymring for, at vi gør noget ved børn, som vi finder ud af ved næste revision at vi ikke skulle have gjort. Så det er bare sådan lige en forklaring på, hvorfor vi er her i dag; det er ikke kun for at genere.

Kl. 20:24

Den fg. formand (Annette Lind):

Værsgo, ministeren.

Kl. 20:24

Indenrigs- og sundhedsministeren (Sophie Løhde):

Man kan i hvert fald sige, at med den nye visitationsretningslinje får man stoppet noget, der aldrig nogen sinde har været anvendt, altså en mulighed, der aldrig har været i brug. Så opfordrer ordføreren til, at man kigger på de udenlandske erfaringer. Det er jo præcis og netop, hvad vi gør i Danmark.

I øvrigt er der også mange i udlandet, der kigger mod Danmark, for vi har i modsætning til mange andre lande jo fra start af valgt at centralisere og samle det her som en højt specialiseret funktion på Rigshospitalet i Danmark. I Sverige, England og andre steder har man haft en meget mere liberal tilgang, altså liberal i den forstand, at behandlingen har foregået mange flere steder. Der har også været en mere liberal, kan man sige, tilgang til, hvornår man kunne komme i betragtning til behandling. Der rykker man den anden vej nu.

Der er også kommet en øget tilbageholdenhed i Danmark, men i forhold til det, at vi fra start – tilbage i 2015, 2016, hvis ellers jeg husker korrekt – har valgt at samle det her som en højt specialiseret funktion ét sted i Danmark, vil jeg tillade mig den påstand, at det er noget af det, man også i udlandet kigger mod Danmark på grund af.

Kl. 20:25

Den fg. formand (Annette Lind):

Tak for det, og tak til ministeren. Der er ikke flere korte bemærkninger, fordi det kun er én gang, man kan spørge om noget, her i første omgang. Nu går vi over til forhandlingen og de almindelige regler for korte bemærkninger.

Den første, vi skal sige velkommen til, er ordføreren for forslagsstillerne, hr. Mikkel Bjørn, som har 5 minutter. Værsgo.

Kl. 20:25

Forhandling

(Ordfører for forespørgerne)

Mikkel Bjørn (DF):

Tak for det, og tak til ministeren. Ministeren nævner, at vi skal lytte til de faglige eksperter, og det synes jeg sådan set er et fint udgangspunkt. Jeg synes ikke, det er et ultimativt udgangspunkt. Man skal ikke ultimativt lytte til de faglige eksperter; det betyder ikke, at man sådan skal slå hjernen fra og så bare i blinde lytte til enhver melding, der måtte komme fra faglige eksperter.

Man skal også nogle gange være kritisk. Det har vi set adskillige gange igennem historien har været nødvendigt. Pigerne på Sprogø er jo et godt eksempel. Der er thalidomidskandalen for den sags skyld. Og der er flere eksempler, og den her idé om, at vi lever i sådan en ny tid, en ny historie, hvor det, at der bliver lavet fejl også af eksperter, ikke er noget, der kan forekomme, synes jeg er en en kende naiv tilgang til det her spørgsmål.

Men det er et fint udgangspunkt at lytte til eksperter, bestemt. Og en af eksperterne på det her område er jo bl.a. Mette Ewers Haahr, der er børnepsykiater og overlæge på Sexologisk Klinik, og som udtaler, at en af årsagerne til, at der er sket en udvikling i behandlingen – først en eksplosion, men siden hen også et, hvad skal man sige, fald i antallet af børn, der bliver behandlet med de her dybt, dybt farlige hormoner – er, at der er mangel på evidens for behandlingens effekt.

Som jeg lige gjorde ministeren opmærksom på – jeg ved ikke, om hun nåede at høre det, for jeg blev skåret lidt af – står jeg her med en artikel fra Jyllands-Posten fra ikke mere end for 2 måneder siden med en dreng, som er blevet henvist til behandling med kønshormoner, og som udtaler, fordi han aldrig nåede at få dem:

»Havde jeg sagt ja til de stophormoner, havde det ødelagt rigtig meget i mit liv. Jeg er glad for, at jeg ikke tog dem.«

Det er altså en dreng, der, hvis han ikke selv var kommet til den konklusion, at det nok alligevel ikke var hensigtsmæssigt at få de her hormoner, havde fået dem med de konsekvenser, som der er af den her behandling, til følge, som bl.a. er, at man bliver steril resten af livet, at ens kønsorganer ikke udvikler sig normalt, at der er større risiko for kræft, for knogleskørhed og meget andet.

Derfor er det alene på den baggrund da dybt, dybt uansvarligt at fortsætte den praksis, som vi har i øjeblikket, særlig set i lyset af at man er i gang med en revision af vejledningen på det her område. Man kunne i mellemtiden indføre et moratorium på den her form for behandling og så sørge for, at der ikke er flere børn, der potentielt bliver fejlbehandlet i den periode, hvor vi venter på at finde ud af, om der reelt er en effekt af den form for behandling.

Så synes jeg jo sådan set også, at der er sket noget på baggrund af den debat, vi har haft nu mange gange den seneste måneds tid, omkring kønsskifte. Da vi startede med at debattere det her emne, var ministeren blankt afvisende over for, at vi skulle indføre et moratorium, også på den kirurgiske behandling, og nu, på baggrund af de debatter, vi har haft her i salen og til samråd, åbner man pludselig op for, at nu skal den her behandling ikke længere være en mulighed.

Så medmindre ministeren bare af – hvad skal man sige – magtpolitiske årsager giver efter, må det jo være, fordi hun enten er blevet overtalt af gode argumenter, eller fordi der er faglige eksperter, der rent faktisk har understreget over for ministeren, at det selvfølgelig er dybt uhensigtsmæssigt at fortsætte den her form for behandling uden nogen lægefaglig evidens.

Så jeg håber selvfølgelig, at vi kan slutte den her debat af med, at ministeren tilkendegiver – og jeg synes, det ville være det eneste ansvarlige i det her spørgsmål – at mens vi venter på en revision af den her vejledning og et bedre datagrundlag i forhold til behandlingen af de her børn og unge, der risikerer at blive skadet resten af livet på baggrund af den behandling, vi som stat udfører på dem, indfører vi selvfølgelig et moratorium på den her form for behandling.

For der er tale om børn. Der er tale om børn, der ikke kan give et informeret samtykke til en behandling, der risikerer at skade deres krop, kønsdele og seksuelle nydelse resten af deres liv. Vi ved, at langt hovedparten af børnene naturligt vokser fra det her i løbet af deres pubertet, og derfor er det eneste ansvarlige selvfølgelig kun at sørge for, at den her behandling ikke fortsætter, mens vi venter på et bedre datagrundlag.

Jeg tror, det var det om det her, og så vil jeg læse en vedtagelsestekst fra Dansk Folkeparti, Liberal Alliance og Danmarksdemokraterne op, der lyder sådan:

Forslag til vedtagelse

»I lyset af, at der mangler viden både om behandlingernes effekt og sikkerhed, pålægger Folketinget regeringen at iværksætte de nødvendige foranstaltninger, der skal sikre forbud mod brugen af stophormoner og krydshormoner til børn under 18 år med kønsdysfori.«

(Forslag til vedtagelse nr. V 36).

Tak for ordet.

Kl. 20:30

Den fg. formand (Annette Lind):

Tak til hr. Mikkel Bjørn for ordførertalen. Der er en kort bemærkning. Værsgo til fru Camilla Fabricius fra Socialdemokratiet.

Kl. 20:31

Camilla Fabricius (S):

Jeg må sige, at jeg er skuffet over ordføreren. Jeg er også bekymret for de børn, der måtte lytte til ordførerens tale. Så skal jeg bare lige høre, om man ikke lige fra ordførerens side vil give mig ret i, at der var sendt en høring ud, længe før man rejste den her sag.

Kl. 20:31

Den fg. formand (Annette Lind):

Ordføreren.

Kl. 20:31

Mikkel Bjørn (DF):

Jeg kan da bekræfte, at Dansk Folkeparti er lige så skuffede over regeringen i det her spørgsmål. Vi er dybt skuffede over, at man ikke lytter til gode argumenter og ikke mindst til det forhold, at der ikke er nogen sundhedsfaglig, lægefaglig eller psykologfaglig evidens for den form for behandling, vi foretager på børn i øjeblikket. Altså, der er jo ingen former for behandling i vores sundhedsvæsen, hvor vi ville tillade børn – eller mennesker i det hele taget – at blive behandlet med så vidtgående lægemidler med så omfattende konsekvenser, uden at der forelå en eller anden form for lægefaglig eller psykologfaglig evidens for den her form for behandling. Så vi er lige så skuffede i Dansk Folkeparti, det må jeg sige.

Kl. 20:32

Den fg. formand (Annette Lind):

Tak til ordføreren for forespørgerne. Der er ikke flere korte bemærkninger. Så går vi over til Socialdemokratiets ordfører. Værsgo, fru Camilla Fabricius.

Kl. 20:32

(Ordfører)

Camilla Fabricius (S):

Tak for det. Så er vi her igen igen for at tale om den lille, men vigtige gruppe af børn, som har brug for, at vi voksne lytter til dem, og at der bliver lyttet til den seriøse medicinske gennemgang, der er, hvis man har en oplevelse af, at man ikke er det køn, man er tildelt fra fødslen. Som ministeren har redegjort for, er det en utrolig lille gruppe. Det er en væsentlig gruppe, som selvfølgelig skal have den hjælp, som alle andre skal i vores samfund. Jeg synes, at vi har været omkring det her på utrolig mange måder. Jeg synes, at det er bekymrende, at der ikke er plads til de 22 børn.

Lad det være mine ord, og så skal jeg hilse fra Venstre, Moderaterne, SF, Enhedslisten og Radikale Venstre. Jeg vil gerne læse vores vedtagelsestekst op:

Forslag til vedtagelse

»Folketinget konstaterer, at det er vigtigt at sikre den rette hjælp til børn og unge med kønsligt ubehag.

Folketinget finder det afgørende, at det er en lægefaglig beslutning, om medicinsk behandling skal finde sted. Samtidig er det væsentligt, at en eventuel beslutning om medicinsk behandling bygger på et fagligt velfunderet grundlag. Det er således vigtigt, at der kommer mere viden på området, og at udviklingen på området løbende følges, så behandlingstilbuddet kan tilpasses efter nyeste viden.

Folketinget konstaterer i den forbindelse, at Sundhedsstyrelsen har igangsat en revision af gældende vejledning om sundhedsfaglig hjælp ved kønsidentitetsforhold. I arbejdet vil der være særligt fokus på behandlingstilbuddet til børn og unge. Arbejdet forventes færdigt ultimo 2023. Folketinget vil lade Sundhedsstyrelsen færdiggøre revisionen af vejledningen, så det bliver klart, hvad eksperternes faglige anbefaling er på baggrund af den nyeste viden på området.«

(Forslag til vedtagelse nr. V 37).

Jeg glemte at sige, at jeg også skulle hilse fra Alternativet, som også støtter vedtagelsesteksten.

Kl. 20:35

Den fg. formand (Annette Lind):

Det kunne jeg næsten regne ud.

Der er en kort bemærkning. Værsgo til hr. Mikkel Bjørn fra DF.

Kl. 20:35

Mikkel Bjørn (DF):

Tak for det. Jeg synes, det er ærgerligt, at det her bliver gjort til et spørgsmål om, hvorvidt der er plads til mennesker, der lider under de her udfordringer i tilværelsen, for det er jo ikke det, det handler om. Det, det handler om, er, at de her mennesker får den rette behandling og ikke mindst en behandling, som ikke ender med at gøre skade på dem resten af deres liv. Altså, vi har en speciallæge i børne- og ungdomspsykiatri, der hedder Lasse E. Sørensen, på Bispebjerg Hospital, der udtaler:

»Jeg er fuldstændig enig i, at de børn, der giver udtryk for kønsdysfori, har brug for hjælp og behandling. Men det er af afgørende betydning, at de modtager den rigtige behandling. Der kan nemlig være mange forskellige årsager til kønsdysfori hos børn og unge, bl.a. andre underliggende psykiatriske tilstande, tidligere overgreb eller måske blot et præpubertært udtryk for senere homoseksuel orientering.«

Derfor er det selvfølgelig helt afgørende, når vi ved, at der kan være mange årsager til, at børn lider af kønsdysfori, at vi ikke ender med at give dem en behandling, som ender med at gøre skade på dem resten af deres liv, og som de på et senere tidspunkt eventuelt måtte ende med at fortryde.

Kl. 20:36

Den fg. formand (Annette Lind):

Ordføreren, værsgo.

Kl. 20:36

Camilla Fabricius (S):

Jeg synes, det er meget væsentligt, at man giver den rette behandling, både til de her børn og til ethvert andet barn, som har brug for den lægefaglige tilgang, der er nødvendig. Så selvfølgelig skal der være den rette sundhedsfaglige indsats omkring de børn, der har brug for det her.

Kl. 20:36

Den fg. formand (Annette Lind):

Hr. Mikkel Bjørn, værsgo.

Kl. 20:36

Mikkel Bjørn (DF):

Ja, og det er vi jo helt enige om. Det, vi ikke er enige om, er, hvorvidt vi skal give en behandling, som ender med at gøre skade på de her børn resten af deres liv. Ordføreren sagde lige før, at vi skal forholde os til den nyeste viden. Den nyeste viden er bl.a., at rigtig mange af de børn, der udtrykker kønsligt ubehag, har underliggende psykiatriske diagnoser: autisme, aspergers, ocd, depression og mange andre diagnoser, som kan være med til at forklare den her identitetsbekymring, som mange af de her børn oplever i løbet af deres pubertet. Derfor er det selvfølgelig ikke det rigtige at behandle dem med hormoner, som ender med at gøre dem sterile resten af deres liv, hvis de ender med at vokse fra det i løbet af deres pubertet. Det synes jeg er almindelig sund fornuft, og det havde jeg da håbet at Socialdemokratiet kunne se selvfølgelig gav mening.

Hvorfor er Socialdemokratiet ikke med på at indføre et moratorium? Det er jo ikke et moratorium, der ender med at vare særlig længe. Det er, indtil vi har en færdig revision af den her behandling. Så kan vi forholde os til det, og så kan vi eventuelt fortsætte den eller standse den.

Kl. 20:37

Den fg. formand (Annette Lind):

Ordføreren, værsgo.

Kl. 20:37

Camilla Fabricius (S):

Tak for det. 352 har udtrykt, at de var nysgerrige og har ønsket at indgå i en afklaring. 22 blev indstillet, og 7 ender med at få behandling. At der skulle være et menneske med autisme, der ønskede en kønslig behandling, kan jeg ikke se nogen som helst problemer med.

Kl. 20:38

Den fg. formand (Annette Lind):

Tak for det. Så vil jeg gerne give ordet til hr. Kim Edberg Andersen fra Nye Borgerlige. Værsgo.

Kl. 20:38

Kim Edberg Andersen (NB):

Tak for det. Det, jeg reagerede på, var dybest set det her med, om der ikke kunne være plads til de her 22 børn. Jeg synes faktisk, det var under bæltestedet. Jeg ved godt, vi har haft den her debat mange gange. Tidligere, da vi havde indført Medicinrådet, der sad børn i rullestol rundtomkring, der tilfældigvis var mere end 6 år gamle og derfor ikke kunne få Spinraza-medicin, der var en behandling, som de kunne have fået i Tyskland og Sverige. Der mindes jeg ikke, at Socialdemokraterne stillede sig op på talerstolen på samme måde og sagde: Det er frygtelig synd for de her børn. Der trak man en streg. Det synes jeg ikke er i orden.

Jeg er med på, at man har en eller anden woke-tilgang med måske nogle organisationer bag ved, der presser meget på; men virkeligheden i Danmark er, at der er masser af gange, hvor Socialdemokraterne, og sikkert også Venstre, har indført ting, der har gjort, at børn i Danmark ikke har fået den behandling, vi kunne have givet dem, fordi man traf et politisk valg. Det politiske valg, jeg egentlig beder Socialdemokraterne om at træffe her, er at garantere over for mig, at der ikke om ganske få år kommer bare en enkelt af de syv, der har fortrudt.

Kl. 20:39

Den fg. formand (Annette Lind):

Fru Camilla Fabricius, værsgo.

Kl. 20:39

Camilla Fabricius (S):

Jeg tror alligevel, at jeg vil notere mig dagen her i Folketingssalen, hvor jeg bliver kaldt woke. Jeg tror, at mine utrolig mange tantebørn vil være rigtig stolte og glade på mine vegne over, at jeg får sådan en titel. Når det så er sagt, mener jeg sådan set, at vi helt hardcore her har en behandlingsform til nogle mennesker, der har brug for behandling, ligesom mange andre steder i sundhedsvæsenet, og jeg synes sådan set ikke, den er længere.

Kl. 20:39

Den fg. formand (Annette Lind):

Kim Edberg Andersen.

Kl. 20:39

Kim Edberg Andersen (NB):

Det, jeg hører Socialdemokraterne sige nu, er, at alle de her børn, der tidligere har fået nægtet medicin, fordi Socialdemokraterne har lavet Medicinrådet, nu bare kan ringe ind til Socialdemokraterne, og så får de deres behandling. Det er det, jeg hører Socialdemokraterne – en del af den danske regering – sige, og det takker jeg for. Og det har jeg tænkt mig at opfordre dem til, naturligvis. For hvis alle skal behandles, skal det jo være alle; ellers kører man jo med den der retorik om, at man skal behandle alle, blot fordi det lige passer rigtig godt ind i den her identitetspolitik. Så man behandler alle. Jeg synes, det er dejligt at høre, at Socialdemokraterne har fortrudt, at de nægtede de børn medicin tidligere.

Kl. 20:40

Den fg. formand (Annette Lind):

Ordføreren, værsgo.

Kl. 20:40

Camilla Fabricius (S):

Jeg opfatter klart det der som en kommentar til et eller andet socialt medie, så det lader jeg simpelt hen bare fare.

Kl. 20:40

Den fg. formand (Annette Lind):

Tak for det. Så er der ikke flere korte bemærkninger. Tak til Socialdemokratiets ordfører fru Camilla Fabricius. Vi er jo en lille sluttet kreds her i aften, så vi springer lige et par partier over, og så vil jeg gerne sige velkommen til hr. Jens Henrik Thulesen Dahl fra Danmarksdemokraterne. Værsgo.

Kl. 20:40

(Ordfører)

Jens Henrik Thulesen Dahl (DD):

Tak for det. Jeg skal gøre det ganske kort, for vi har jo haft den her diskussion før, og vi har sådan set ikke ændret holdning. I Danmarksdemokraterne ønsker vi et stop for brug af stophormoner og krydshormoner til børn under 18 år, og det er sådan set konklusionen på det.

Jeg skal hilse fra Konservative og hr. Per Larsen at sige, at de er enige i den holdning. Tak for ordet.

Kl. 20:41

Den fg. formand (Annette Lind):

Tak for det. Der er ikke nogen korte bemærkninger. Så går vi videre i ordførerrækken til fru Louise Brown fra Liberal Alliance. Værsgo.

Kl. 20:41

(Ordfører)

Louise Brown (LA):

Tak for det, formand. Vi er samlet her igen om en vigtig sag. For Liberal Alliance er det vigtigt, at vi ikke behandler børn med metoder, vi ikke kender konsekvenserne af. For os er et eneste barn, der senere fortryder den her behandling, et barn for meget. Det betyder jo ikke, at vi ikke anerkender, at der er nogle børn, som har lyst til at få den her behandling, eller som giver udtryk for, at det er det eneste rigtige for dem. Vores holdning er blot, at de børn skal hjælpes på en anden måde, indtil de er myndige og har en voksen hjerne, der kan tage stilling til så vild en beslutning, fordi vi jo netop ikke kender konsekvenserne af de her behandlinger.

Som voksen må man gøre lige nøjagtig, hvad man vil. Man må behandle sig med lige mig nøjagtig, hvad man vil, og man må gøre med sig selv og med sin krop, hvad man vil, så længe man ikke skader andre mennesker. Men når det er børn, er det vigtigt, at vi er med til at passe på dem.

For mig virker det lidt vildt, at man tænker, at det er nødvendigt at undersøge en form for behandling, men at man så lader den ske imens. Jeg har lært, at det hedder, at man kan lave et moratorium. Jeg vil bare sige: Kan man ikke bare stoppe for det der skidt, så længe der er en undersøgelse i gang, og lad os så se, hvad den siger. For sæt nu, at den viser, at noget er helt galt, og vi så alligevel har ladet det ske i mellemtiden.

Men i stedet for at skælde ministeren ud vil jeg gerne anerkende ministeren for netop at have handlet i forhold til det her med at sikre, at vi ikke længere har mulighed for at gøre noget kirurgisk ved børn under 18 år, der ønsker at skifte køn. Men jeg vil også opfordre ministeren til endnu en gang at stoppe behandlingen, så længe undersøgelsen pågår. Og ellers mener jeg, at jeg har redegjort for LA's holdning under DF's beslutningsforslag B 62, men jeg er naturligvis til rådighed for uddybende forklaringer, hvis det skulle være nødvendigt. Tak.

Kl. 20:43

Den fg. formand (Annette Lind):

Tak for ordførertalen. Der er ikke nogen korte bemærkninger. Så er den sidste ordfører, jeg ser i salen i aften, hr. Kim Edberg Andersen fra Nye Borgerlige. Værsgo.

Kl. 20:44

(Ordfører)

Kim Edberg Andersen (NB):

Tak for det, formand, og jeg vil starte med at anerkende ministeren. Vi er, minister, nået halvt i mål, med mit allerførste beslutningsforslag i Folketinget, som var et forbud mod kirurgisk og medicinsk kønsskiftebehandling af børn under 18 år, og man kan sige på nordjysk, at man også skal anerkende en halv sejr, og hvis der så går 4 måneder, før jeg får den fulde sejr, så går det også. Så hvis vi kan slå en handel af der lige efter sommerferien, hvor vi mødes og vi så lukker ned for resten, så er alt jo godt. Så skal vi heller ikke indkalde til flere samråd og bruge meget tid på det, for gode forslag skal man vedtage, det har jeg lært herinde i Folketingssalen. Det er selvfølgelig nok lige vel optimistisk, men det er jo også sidst på dagen, og jeg har siddet her siden i morges, og det har været lang tid, og det har været varmt herinde, og så skal man slutte af med et brag. Så det vil jeg prøve.

Jeg synes, det er forkert, jeg synes, det er uordentligt, og jeg synes, det er noget, som voksne politikere bliver nødt til at tage seriøst, altså når vi laver noget, som vi faktisk erkender er forsøg på børn. Jeg synes ikke, det er i orden at lave forsøg på børn, det gør jeg ikke, og jeg er også fra et parti, som kommer til at stemme imod, at børn kan få lov til at få foretaget en abort uden at skulle sige det til deres forældre. For det udspringer af et synspunkt om, at jeg erkender, at der bare er nogle ting, man som 15-årig, 16-årig, 17-årig ikke sådan er helt klar til at tage beslutning om. For mit eget vedkommende skyldtes det, at frontallappen var klar som 23-årig, og der skulle jeg jo nok også have haft en eller anden form for mindre myndighed. Men virkeligheden i Danmark er, at vi må stemme som 18-årige, og at det også vil sige, at vi som 18-årige burde være voksne nok til at tage en beslutning om noget så vildt som det at skifte køn.

For det er jo faktisk det, som vi snakker om, og det er ret vildt, og vi skal lade være med at sige, at bare fordi det er faldet til et antal på kun syv, så er alt godt. Grunden til, at det er faldet til syv, er jo, at vi er startet fra et noget voldsommere og højere tal, og at selv dem, der til at starte med har syntes, at det var en fantastisk behandling, sådan har fået lidt småkolde fødder og har tænkt, at det, man har gang i her, nok lige er vildt nok, og så er vi kommet ned på syv. Jeg kunne godt være bekymret for, at vi blandt de syv stadig væk laver behandlinger, hvor vi kommer til at skade mere, end vi gavner. Man skal nemlig i den her debat også passe på med at underkende, at der er nogle børn, som har det rigtig, rigtig skidt med det her, og det glemmer vi, når vi herinde kaster mudder på hinanden og er sure på hinanden.

Så hvad er det, vi diskuterer? Ja, vi diskuterer dybest set en bekymring fra den ene side af salen i forhold til det her forsøg, hvor der ikke rigtig er nogen evidens for, om det skader nogle børn, og der siger vores samvittighed, at vi skal stoppe det, indtil vi ved, om vi skader de børn. Den anden side siger, at man måske kan lindre det for nogle børn, og at man derfor tager chancen i forhold til, at man muligvis skader nogle børn. Det er set før i historien, at vi har taget nogle beslutninger ud fra medicinske oplysninger, som vi jo nok må indrømme vi efterfølgende i dag ikke ville have taget, og hr. Mikkel Bjørn har nævnt dem, altså kvinderne på Sprogø, thalidomidskandalen osv. osv. Og lige så stor en sag, som det faktisk var med hensyn til thalidomid – i min generation kan vi huske, hvor stor en skandale det var – lige så lille var antallet, altså 150 kvinder. Det var ganske, ganske få, og vi har behandlet langt flere med hormoner, og lur mig, om vi ikke også lige pludselig rammer op over et tal på 50-100 stykker, som vi har fejlbehandlet. Så skal vi se tilbage med historiens øjne og måle os selv på, om vi lavede en fejl, og jeg ønsker ikke, at nogen skal stå og undskylde. For det hjælper nemlig ingenting, hvis man har fået ødelagt sit liv, og vi risikerer at ødelægge børns liv, og det er derfor, vi står her igen i dag, og det er selvfølgelig mange gange, og det accepterer jeg.

Så derfor vil jeg slutte positivt af igen og sige tusind tak til ministeren, som på trods af at hun kæmper sin sag, naturligvis også har et kæmpe hjerte af guld derinde, og man ser på det i forhold til det kirurgiske, og så ser vi på, om der ikke kommer noget om et halvt års tid . Og tusind tak til de blå partier, som også har bakket op om det her. Jeg ved ikke, hvorfor jeg ikke er blevet spurgt, om jeg måtte være med i det, men jeg bliver holdt sådan lidt udenfor, eller også har jeg ikke tjekket min mail, men jeg kan i hvert fald godt tilslutte mig vedtagelsesteksten. Så der følte jeg mig udenfor igen, det er ikke første gang herinde, det må vi have en snak med Søren Gade om efter sommerferien. Tusind tak for ordet.

Kl. 20:48

Den fg. formand (Annette Lind):

Ellers må man selv rede det ud med nogle af dem, man kender, hvis man har nogle venner. Tak til ordføreren. Der er ikke nogen korte bemærkninger. Så vil jeg gerne igen sige velkommen til indenrigs- og sundhedsministeren. Hun ønsker ikke at komme på talerstolen.

Da der ikke er flere, der har bedt om ordet, er forhandlingen sluttet.

Afstemningerne om de fremsatte forslag til vedtagelse vil som nævnt først finde sted i morgen, fredag den 2. juni 2023.

Kl. 20:49

Meddelelser fra formanden

Den fg. formand (Annette Lind):

Der er ikke mere at foretage i dette møde.

Folketingets næste møde afholdes i morgen, fredag den 2. juni 2023, kl. 9.00.

Jeg henviser til den dagsorden, der fremgår af Folketingets hjemmeside.

Jeg tror også, at alle har været her længe nok i dag og også meget i går.

Mødet er hævet. (Kl. 20:49).


7. møde

Mandag den 19. december 2022 kl. 10.00

Dagsorden

1) Meddelelser fra formanden.

Kl. 10:00

Første næstformand (Leif Lahn Jensen):

Mødet er åbnet.

Det eneste punkt på dagsordenen er:

1) Meddelelser fra formanden.

Kl. 10:00

Første næstformand (Leif Lahn Jensen):

I dag er der følgende anmeldelser:

Finansministeren (Nicolai Wammen):

Lovforslag nr. L 2 (Forslag til midlertidig bevillingslov for finansåret 2023).

Skatteministeren (Jeppe Bruus):

Lovforslag nr. L 3 (Forslag til lov om ændring af ejendomsvurderingsloven, lov om kommunal ejendomsskat og ejendomsværdiskatteloven. (Forlængelse af virkningen af ejendomsvurderingen for 2020 af ejerboliger m.v.)) og

Lovforslag nr. L 4 (Forslag til lov om ændring af afskrivningsloven og investorfradragsloven. (Nedsættelse af afskrivningssatsen for bygninger m.v. og fastholdelse af loft over investorfradraget)).

Børne- og undervisningsministeren (Mattias Tesfaye):

Lovforslag nr. L 5 (Forslag til lov om ændring af lov om arbejdsmarkedsuddannelser m.v. og forskellige andre love. (Udskydelse af solnedgangsklausuler og ophævelse af kadence for samlede udbudsrunder)).

Erhvervsministeren (Morten Bødskov):

Lovforslag nr. L 6 (Forslag til lov om ændring af lov om Nordsøenheden og Nordsøfonden. (Deltagelse i CO2-lagringsaktiviteter)).

Klima-, energi- og forsyningsministeren (Lars Aagaard):

Lovforslag nr. L 7 (Forslag til lov om ændring af lov om fremme af effektiv energianvendelse og drivhusgasreduktion. (Udmøntning af CCUS-puljer og mulighed for kommuners påtagelse af økonomiske forpligtelser)) og

Lovforslag nr. L 8 (Forslag til lov om ændring af lov om gasforsyning, lov om Energinet og lov om elforsyning. (Regulering af brint, omorganisering af Energinet, CO2-lagring m.v.)).

Kulturministeren (Jakob Engel-Schmidt):

Lovforslag nr. L 9 (Forslag til lov om ændring af lov om radio-og fjernsynsvirksomhed m.v. (Ændring af beskikkelsesperiode for DR's bestyrelse)).

Ministeren for fødevarer, landbrug og fiskeri (Jacob Jensen):

Lovforslag nr. L 10 (Forslag til lov om administration af den fælles landbrugspolitik m.v.).

Social- og boligministeren (Pernille Rosenkrantz-Theil):

Lovforslag nr. L 11 (Forslag til lov om ændring af lov om forsøg med et socialt frikort. (Forlængelse af forsøg med et socialt frikort og indførelse af kontrol med sociale frikort)).

Titlerne på de anmeldte sager vil fremgå af www.folketingstidende.dk (jf. ovenfor).

Kl. 10:01

Skriftlige meddelelser fra formanden

Fra statsministeren har jeg modtaget følgende skrivelse af 15. december 2022:

»Folketingets formand

Efter min indstilling er det ved kongelig resolution af 15. december 2022 besluttet 

at bestemme 

at undertegnede statsminister Mette Frederiksen fortsat beklæder stillingen som statsminister,

at afskedige i nåde

udenrigsminister Jeppe Sebastian Kofod,

social- og ældreminister Astrid Krag Kristensen,

minister for fødevarer, landbrug og fiskeri Rasmus Prehn,

transportminister og minister for ligestilling Trine Bramsen,

erhvervsminister Simon Monrad Kollerup,

miljøminister Lea Wermelin,

minister for udviklingssamarbejde og minister for nordisk samarbejde Flemming Møller Mortensen, Ridder af Dannebrogordenen,

uddannelses- og forskningsminister Jesper Petersen,

indenrigs- og boligminister Christian Rabjerg Madsen,

fra de dem hidtil betroede ministerstillinger,

at bestemme

at finansminister Nicolai Halby Wammen, 

udlændinge- og integrationsminister Kaare Dybvad Bek,

skatteminister Jeppe Bruus Christensen,

fortsat beklæder de dem hidtil betroede stillinger,

at bestemme

at der oprettes et Økonomiministerium, således at der til dette ministerium overføres følgende sagsområder:

fra Finansministeriet: sager vedrørende udarbejdelse af konjunkturovervågning og -vurdering, sager vedrørende udgivelse af Økonomisk Redegørelse, statistik, sager vedrørende lovmodellen og publikationen Ulighedsredegørelsen, De Økonomiske Råd, deltagelse i det økonomisk politiske samarbejde i EU (ECOFIN) samt international økonomi, bortset fra følgende områder: EU’s budget og finansielle perspektiver, relationer til Den Internationale Valutafond (IMF) og Organisationen for Økonomisk Samarbejde og Udvikling (OECD),

at bestemme

at der oprettes et Ministerium for Digitalisering og Ligestilling, således at der til dette ministerium overføres følgende sagsområder:

fra Finansministeriet: sager vedrørende digitaliseringsmæssige forhold og it, herunder it-modernisering og Digitaliseringsstyrelsen, bortset fra Statens It-råd,

fra Transportministeriet: ressortansvaret for ligestillingsafdelingen med tilhørende sagsområder,

fra Indenrigs- og Boligministeriet: Danmarks Statistik,

fra Erhvervsministeriet: sager vedrørende digitalisering i erhvervslivet og opgaver relateret til virksomhedernes digitale løft, digitale vækst, digitale sikkerhed og databeskyttelse samt digital omstilling i erhvervslivet, herunder SMV:Digital, sager vedrørende EU relateret til data og digitalisering i erhvervslivet,

at bestemme

at det hidtidige Indenrigs- og Boligministerium nedlægges, og at de til dette ministerium hørende forretninger overføres til Sundhedsministeriet, dog således at ressortansvaret for sager vedrørende ældreboliger, almene boliger, studie- og ungdomsboliger, friplejeboliger, privat udlejning og byfornyelse, sager vedrørende lov om andelsboligforeninger og andre boligfællesskaber, sager vedrørende lov om ejerlejligheder, sager vedrørende pulje til landsbyfornyelse, sager vedrørende byggeri m.v., herunder byggeloven og bygningsreglementet, inklusive de til områderne hørende institutioner m.v., sager vedrørende indsatsen mod parallelsamfund, herunder ghettorepræsentanter og parallelsamfundsredegørelse, samt sager vedrørende Christiania overføres til Social- og Ældreministeriet, og at ressortansvaret for sager vedrørende rammerne for et områdes fysiske udvikling, herunder lov om sommerhuse og campering m.v., lov om kolonihaver samt lov om planlægning (planloven), samt sager vedrørende landdistrikter, herunder LAG-ordningen (lokale aktionsgrupper), regional- og landdistriktspolitisk redegørelse samt det koordinerende ansvar for landdistriktspolitikken, overføres til Kirkeministeriet,

at bestemme

at betegnelsen for Social- og Ældreministeriet ændres til Social-, Bolig- og Ældreministeriet,

at bestemme

at betegnelsen for Sundhedsministeriet ændres til Indenrigs- og Sundhedsministeriet,

at udnævne

forhenværende minister, medlem af Folketinget Jakob Ellemann-Jensen, Ridder af Dannebrogordenen, til vicestatsminister og forsvarsminister,

at udnævne

forhenværende statsminister, medlem af Folketinget Lars Løkke Rasmussen, Kommandør af l. grad af Dannebrogordenen, til udenrigsminister,

at udnævne

forhenværende minister, medlem af Folketinget Troels Lund Poulsen, Kommandør af Dannebrogordenen, til økonomiminister,

at udnævne

forhenværende minister, medlem af Folketinget Sophie Løhde Jacobsen, Kommandør af Dannebrogordenen, til indenrigs- og sundhedsminister,

at fritage

beskæftigelsesminister Peter Hummelgaard Thomsen fra stillingen som beskæftigelsesminister og udnævne ham til justitsminister,

at udnævne

medlem af Folketinget Jakob Engel-Schmidt til kulturminister,

at fritage

forsvarsminister Morten Bødskov fra stillingen som forsvarsminister og udnævne ham til erhvervsminister,

at fritage

klima-, energi- og forsyningsminister Dan Jannik Jørgensen fra stillingen som klima-, energi- og forsyningsminister og udnævne ham til minister for udviklingssamarbejde og global klimapolitik,

at bestemme

at følgende områder henlægges til ministeren for udviklingssamarbejde og global klimapolitik: sager vedrørende globalt klimasamarbejde og forhandlinger samt sager vedrørende såvel multilateralt som bilateralt udviklingssamarbejde, bortset fra Naboskabsprogrammet målrettet EU’s nabolande mod øst og sydøst, Det Dansk-Arabiske Partnerskabsinitiativ samt Freds- og Stabiliseringsfonden,

at bestemme

at den departementale ekspedition af sager vedrørende disse forretningsområder, bortset fra sager vedrørende globalt klimasamarbejde og forhandlinger, sker i Udenrigsministeriet under ledelse af ministeren for udviklingssamarbejde og global klimapolitik og på dennes ansvar,

at bestemme

at de øvrige under Udenrigsministeriet hørende områder, bortset fra de under ministeren for nordisk samarbejde hørende områder, henhører under udenrigsministerens ledelse og ansvar,

at bestemme

at den departementale ekspedition af sager vedrørende globalt klimasamarbejde og forhandlinger sker i Klima-, Energi- og Forsyningsministeriet under ledelse af ministeren for udviklingssamarbejde og global klimapolitik og på dennes ansvar,

at bestemme

at de øvrige under Klima-, Energi- og Forsyningsministeriet hørende områder henhører under klima-, energi- og forsyningsministerens ledelse og ansvar,

at fritage

sundhedsminister Magnus Johannes Heunicke fra stillingen som sundhedsminister og udnævne ham til miljøminister,

at fritage

børne- og undervisningsminister Pernille Rosenkrantz-Theil fra stillingen som børne- og undervisningsminister og udnævne hende til social- og boligminister,

at fritage

kulturminister og kirkeminister Ane Halsboe-Jørgensen fra stillingen som kulturminister og kirkeminister og udnævne hende til beskæftigelsesminister,

at fritage

justitsminister Mattias Tesfaye fra stillingen som justitsminister og udnævne ham til børne- og undervisningsminister,

at udnævne

medlem af Folketinget Jacob Stenholm Jensen, Ridder af Dannebrogordenen, til minister for fødevarer, landbrug og fiskeri,

at udnævne

medlem af Folketinget Louise Schack Elholm, Ridder af Dannebrogordenen, til kirkeminister, minister for landdistrikter og minister for nordisk samarbejde,

at udnævne

medlem af Folketinget Thomas Nolsøe Danielsen, Ridder af Dannebrogordenen, til transportminister,

at udnævne

forhenværende medlem af Folketinget Christina Egelund til uddannelses- og forskningsminister,

at udnævne

medlem af Folketinget Marie Bjerre Holst til digitaliseringsminister og minister for ligestilling,

at udnævne

medlem af Folketinget Mette Kierkgaard til ældreminister,

at bestemme 

at følgende områder henlægges til ældreministeren: ressortansvaret for sager vedrørende ældreområdet, herunder tilbud om personlig pleje og praktisk hjælp, forebyggelse, rehabilitering og genoptræning mv., samt ressortansvaret for sager vedrørende plejehjem og beskyttede boliger,

at bestemme

at den departementale ekspedition af sager vedrørende disse forretningsområder sker i Social-, Bolig- og Ældreministeriet under ledelse af ældreministeren og på dennes ansvar,

at bestemme

at de øvrige under Social-, Bolig- og Ældreministeriet hørende områder henhører under social- og boligministerens ledelse og ansvar,

at udnævne

Lars Aagaard Møller til klima-, energi- og forsyningsminister,

at bestemme

at ressortansvaret for sager vedrørende veteraners arbejdsskader overføres fra Beskæftigelsesministeriet til Forsvarsministeriet, 

at bestemme

at ressortansvaret for overenskomstforhandlinger, løn, pension, ledelse og personale overføres fra Skatteministeriet til Finansministeriet.

Jeg tillader mig at anmode formanden om at underrette Folketinget herom.

Sign. Mette Frederiksen

/Carsten Madsen« 

Kl. 10:01

Første næstformand (Leif Lahn Jensen):

Der er ikke mere at foretage i dette møde.

Folketingets næste møde afholdes i morgen, tirsdag den 20. december 2022, kl. 10.00.

Jeg henviser til den dagsorden, der fremgår af Folketingets hjemmeside.

Mødet er hævet. (Kl. 10:01).


65. møde

Onsdag den 24. maj 2023 kl. 10.00

Dagsorden

1) Forespørgsel nr. F 8:

Forespørgsel til uddannelses- og forskningsministeren om pædagogers fagpersonlige dannelse m.v. og indholdet i en ny pædagoguddannelse.

Af Lotte Rod (RV) og Katrine Robsøe (RV).

(Anmeldelse 23.03.2023. Fremme 28.03.2023).

2) Besvarelse af oversendte spørgsmål til ministrene (spørgetid).

(Se nedenfor).

3) 1. behandling af beslutningsforslag nr. B 68:

Forslag til folketingsbeslutning om gennemførelse af landsdækkende folkemøder.

Af Morten Messerschmidt (DF) m.fl.

(Fremsættelse 14.03.2023. Omtrykt).

4) 1. behandling af beslutningsforslag nr. B 79:

Forslag til folketingsbeslutning om evaluering af de menneskelige konsekvenser ved indsatsen mod covid-19.

Af Louise Brown (LA) m.fl.

(Fremsættelse 16.03.2023).

5) 1. behandling af beslutningsforslag nr. B 98:

Forslag til folketingsbeslutning om et forsøg med kontrolleret salg af cannabis i en 5-årig prøveperiode.

Af Rosa Lund (EL), Karina Lorentzen Dehnhardt (SF), 	Steffen Larsen (LA) og Torsten Gejl (ALT).

(Fremsættelse 17.03.2023).

6) 1. behandling af beslutningsforslag nr. B 115:

Forslag til folketingsbeslutning om en akutpakke til erhvervsskolerne og genopretning af erhvervsskolernes økonomi.

Af Mai Villadsen (EL) m.fl.

(Fremsættelse 21.04.2023).

1) Til udenrigsministeren af:

Trine Pertou Mach (EL)

Hvordan ser ministeren på, at der stadig ikke er gennemført en uafhængig undersøgelse af og dermed ikke placeret et ansvar for den massakre, der blev begået af srilankansk militær i 2009, i lyset af at der er gået 14 år, siden borgerkrigen på Sri Lanka sluttede, og hvad agter regeringen at gøre i EU-regi, for at retfærdighed og forsoning kan opnås for den tamilske befolkning?

(Spm. nr. S 643).

2) Til finansministeren af:

Lotte Rod (RV)

Hvad er ministerens holdning til anbefalingerne fra Ekspertudvalget på socialområdet om at fratage borgere muligheden for at vælge alle tilbud, som bare er 1 kr. dyrere end kommunens, lægge udgiftsloft over kvindekrisecentre, forsorgshjem og herberger, øge de økonomiske hensyn i forhold til de faglige vurderinger og borgerens ønsker og gå til kanten af handicapkonventionen?

(Spm. nr. S 637, skr. begr.).

3) Til børne- og undervisningsministeren af:

Lotte Rod (RV)

Hvad er ministerens holdning til at fastsætte og insistere på et økonomisk »bundniveau« for skolen, så der ikke bliver ved med at være elever i næsten alle skoleklasser, der ikke får den støtte, som de har brug for?

(Spm. nr. S 638, skr. begr. (omtrykt)).

4) Til børne- og undervisningsministeren af:

Karina Adsbøl (DD)

Hvad mener ministeren om, at knap hver fjerde danske elev i 4. klasse kan kategoriseres som svag læser, der hverken kan fortolke, læse mellem linjerne eller læse kildekritisk, og hvordan vil ministeren løfte læseniveauet og fremme gode læsevaner i landets folkeskoler?



(Spm. nr. S 639, skr. begr.).

5) Til børne- og undervisningsministeren af:

Karina Adsbøl (DD)

Hvad mener ministeren om, at kun hver tiende vuggestue og dagpleje er af »god kvalitet«, og er det ministerens holdning, at minimumsnormeringer kunne være med til at hæve kvaliteten i dagplejen?






(Spm. nr. S 640, skr. begr.).

6) Til ministeren for fødevarer, landbrug og fiskeri af:

Carsten Bach (LA)

Er ministeren enig i, at det gennem konstruktiv dialog og vejledning skal være muligt for de hjorteavlere, der ikke har kunnet opnå dispensation fra kravet om øremærkning, at få svar fra myndighederne på, hvordan dispensation kan opnås?

(Spm. nr. S 628).

Kl. 10:00

Formanden (Søren Gade):

Mødet er åbnet.

Det første punkt på dagsordenen er:

1) Forespørgsel nr. F 8:

Forespørgsel til uddannelses- og forskningsministeren:

Hvilke tanker gør regeringen sig om pædagogers fagpersonlige dannelse, etiske og kritiske bevidsthed samt interesse for og evne til aktiv medvirken i et demokratisk samfund, og hvad er herunder regeringens visioner for formål, fag og værksteder i en ny pædagoguddannelse?

Af Lotte Rod (RV) og Katrine Robsøe (RV).

(Anmeldelse 23.03.2023. Fremme 28.03.2023).

Kl. 10:00

Formanden (Søren Gade):

Jeg gør opmærksom på, at afstemning om eventuelle forslag til vedtagelse udsættes til torsdag den 25. maj 2023.

Da vi nu skal i gang med en forespørgselsdebat, indebærer det, at ordførerne rykker frem på de forreste rækker, og det er allerede sket.

Den første, der får ordet, er fru Lotte Rod, Radikale Venstre, som ordfører for forespørgerne med en begrundelse for forespørgslen. Værsgo.

Kl. 10:00

Begrundelse

(Ordfører for forespørgerne)

Lotte Rod (RV):

Tak for det, formand. »Pædagoguddannelsens formål er så åndsforladt, at man får åndenød«. Sådan skrev underviser på pædagoguddannelsen Niels Jakob Pasgaard for nylig. Vores tidligere undervisningsminister Knud Heinesen fra Socialdemokratiet sagde engang, at folkeskolens formålsparagraf er at betragte som samfundets trosbekendelse. Her skriver vi jo noget om, at eleverne skal have fortrolighed med dansk kultur og kendskab til andre kulturer, og at der skal være åndsfrihed, ligeværd og demokrati, for det er værdier, vi håber, at børn vokser op med og tager med videre i livet – altid på vej mod nye mål, men altså også altid med rødderne solidt plantet i de her grundlæggende værdier.

Sådan burde det jo egentlig også være med pædagoguddannelsen. Pædagoguddannelsen og pædagoguddannelsens formål bør jo egentlig betragtes som vores trosbekendelse til vores fælles værdier for den pædagogik, vi gerne vil have i Danmark. Men som uddannelsen og uddannelsens formål er formuleret nu, er den fuldstændig renset for det.

Så jeg mener, det er på tide, at vi laver en ny pædagoguddannelse, og at det er på tide, at vi diskuterer med hinanden, hvad det egentlig er for nogle værdier og traditioner, vi synes dansk pædagogik skal bygge på. Jeg mener ikke, at vi kan nøjes med de her korte moduler, der er på uddannelsen i dag, og som styres af nogle meget snævre kompetencemål. Jeg vil gerne have fag, der giver de studerende kundskaber i at tænke og til at gøre pædagogik med.

Derfor vil jeg gerne have en ny pædagoguddannelse. Der er ikke rigtig sket noget, så som mit første skridt til at komme i gang med den diskussion har jeg indkaldt til den her forespørgselsdebat i dag.

Kl. 10:02

Formanden (Søren Gade):

Tak for det. Vi siger tak til ordføreren for forespørgerne, fru Lotte Rod, Radikale Venstre. Og jeg giver nu ordet til uddannelses- og forskningsministeren for en besvarelse på forespørgslen.

Kl. 10:02

Besvarelse

Uddannelses- og forskningsministeren (Christina Egelund):

Tak for det. Og tak til De Radikale for at tage initiativ til den her forespørgselsdebat om et vigtigt emne. Jeg vil i besvarelsen fokusere på den del af spørgsmålet, der omhandler pædagoguddannelsen, og hvordan pædagoguddannelsen klæder de kommende pædagoger på til deres fremtidige arbejdsliv.

Jeg går ud fra, at alle her er enige om, at dygtige og motiverede pædagoger spiller en stor rolle for både børn, unge og udsatte. Og derfor skal vi have en pædagoguddannelse med en høj faglig kvalitet, som ruster de kommende pædagoger godt til deres arbejde i bl.a. vuggestuer, børnehaver, skoler og botilbud.

Der er gennemført en grundig evaluering af pædagoguddannelsen, som kan danne grundlag for det videre arbejde med uddannelsen. Evalueringen giver et billede af pædagoguddannelsens styrker og udfordringer. Den viser bl.a., at mange nyuddannede pædagoger ikke i dag er rustet godt nok til opgaverne i praksis, og at der er for stor afstand mellem undervisningen og praktikken på uddannelsen. Samtidig kan den nuværende struktur på uddannelsen med korte moduler risikere at udvande fagligheden og fordybelsen. Evalueringen viser dog også, at pædagoguddannelsen favner en stor og bred gruppe af studerende og får dem ud på arbejdsmarkedet med et forholdsvis lavt frafald og og forholdsvis lav ledighed, samt at studieintensiteten er relativt høj.

Jeg vil ikke for nuværende gå ned i, hvilket specifikt uddannelsesindhold der skal være på pædagoguddannelsen fremadrettet. Det vil vi skulle fastlægge med inddragelse af interessenter og parter. Som annonceret i regeringens udspil »Forberedt på fremtiden I« ønsker regeringen at styrke og reformere de erhvervs- og professionsrettede uddannelser som en del af regeringens samlede reformkurs på uddannelsesområdet. Det kan bl.a. handle om at se på, om de professions- og erhvervsrettede uddannelser kan opbygges mere fleksibelt, hvordan kvaliteten kan forbedres, og hvordan der kan skabes en endnu bedre praksiskobling.

Jeg ser arbejdet med en ny pædagoguddannelse som en central del af reformsporet for at styrke de professions- og erhvervsrettede uddannelser og forventer, at arbejdet vil komme til at køre parallelt med arbejdet med en reform af kandidatuddannelserne. Jeg ser frem til, at vi kan igangsætte arbejdet og samarbejdet om at reformere og styrke de professions- og erhvervsrettede uddannelser, herunder også pædagoguddannelsen. Tak for ordet.

Kl. 10:05

Formanden (Søren Gade):

Tak for det. Der er nu adgang til én kort bemærkning fra ordførerne. Og jeg giver ordet til fru Lotte Rod, Radikale Venstre. Værsgo.

Kl. 10:05

Lotte Rod (RV):

Vil regeringen indkalde til særskilte forhandlinger om en ny pædagoguddannelse, inden 2023 er slut?

Kl. 10:05

Formanden (Søren Gade):

Ministeren.

Kl. 10:05

Uddannelses- og forskningsministeren (Christina Egelund):

Det kan jeg simpelt hen ikke svare på i dag. Altså, det er jo velkendt, at vi har igangsat et reformspor på hele uddannelsesområdet. Det er også velkendt, at vi har præsenteret et konkret udspil til en reform af kandidatuddannelserne, og at det ligesom er det første spadestik til en serie af reformer.

Præcis hvornår vi indkalder til en reform af pædagoguddannelsen, kan jeg ikke stå her og sætte nogen dato på. Men jeg kan sige, at vi kommer til at indkalde, og at vi selvfølgelig deler ambitionen om, at der skal reageres på den evaluering, som ligger.

Kl. 10:06

Formanden (Søren Gade):

Fru Sofie Lippert, Socialistisk Folkeparti.

Kl. 10:06

Sofie Lippert (SF):

Ministeren og jeg har jo diskuteret det her med, hvornår de her forhandlinger skal være, et par gange, og jeg er glad for at høre, at ministeren nu i hvert fald vil love, at de kommer. Men jeg bliver alligevel nysgerrig: Hvis man ikke kan love, at de kommer inden 2023, hvad er det så på uddannelsesområdet, der er vigtigere at få gjort, før vi får lavet en ny pædagoguddannelse?

Kl. 10:06

Formanden (Søren Gade):

Ministeren.

Kl. 10:06

Uddannelses- og forskningsministeren (Christina Egelund):

Jeg bryder mig egentlig ikke om det der med at rangordne vigtigheden af ting. Altså, helt ærligt, jeg har ansvaret for hele uddannelses- og forskningsområdet. Regeringen har ansvaret for at lede hele landet, og det har vi i fællesskab med parlamentet. Alt er vigtigt, alting presser sig på.

Jeg vil gerne sige, at jeg synes, at en reform af pædagoguddannelsen er vigtig. Det synes jeg, og det er jo også derfor, at vi klart signalerer, at vi skal i gang med en reform af pædagoguddannelsen.

Kl. 10:07

Formanden (Søren Gade):

Tak for det. Der er ikke flere korte bemærkninger til ministeren for nærværende. Så vi siger i første omgang tak til ministeren.

Vi går nu over til forhandlingen og de almindelige regler for korte bemærkninger. Den første, som får ordet, er ordføreren for forespørgerne, fru Lotte Rod, Radikale Venstre.

Kl. 10:07

Forhandling

(Ordfører for forespørgerne)

Lotte Rod (RV):

Da jeg for ikke så lang tid siden skulle aflevere min søn i børnehave, blev han rigtig ked af det om morgenen, og pædagogen, der var i garderoben, stoppede ligesom op med det, han var i gang med at lave, satte sig ned, kiggede min søn i øjnene og sagde:

Ved du hvad, jeg har lige set en af de andre store drenge, som plejer at komme løbende ind i børnehaven om morgenen, være så ked af det, at han ikke ville give slip på sin far, og det er lidt mærkeligt, det ved jeg godt, for der er kun et par uger tilbage af børnehaven, og lige om lidt skal vi sige farvel til alt det, vi kender, og ved du hvad, det er faktisk også svært for os voksne at skulle sige farvel til jer, og det må godt være svært.

Lige der kunne jeg mærke alt det her, som vi jo tit snakker med hinanden om, nemlig hvor vigtig en stærk tilknytning til voksne og hvor vigtige relationerne og trygheden er for børn, for lige der blev det jo virkeligt helt inde i knoglerne på mig, hvordan det er, når sådan et lille menneske føler, at pædagogen virkelig ser, hører og forstår, hvad det er, der sker.

Det med at være pædagog er jo at blive og ville noget selv og sammen med andre. Derfor kræver det også en særlig uddannelse og et særligt fokus på den fagprofessionelle dannelse og dømmekraft. Derfor er det vigtigt for mig, at vi har en pædagoguddannelse, som byder på mangfoldige indsigter og erfaringer med forskellige former for viden, bl.a. fra den pædagogiske praksis – selvfølgelig – men også fra teori og forskning og med undersøgende og udviklende praktiske, musisk-æstetiske og demokratiske processer. Pædagoguddannelsen skal altså både bygge på og byde på mangfoldige former for viden og kunnen, som sigter på det, jeg prøvede at beskrive før, altså de situationsfølsomme indsatser. Så skal der være en vilje til selvkritisk eftertanke. Der skal være en passende ydmyghed og selvindsigt i det bidrag, man giver til andres liv, trivsel, udvikling og dannelse. Derfor er jeg meget inspireret af de forskellige undervisere, der har slået sig sammen i Selskabet til Pædagoguddannelsens Fremme – og os, der vil noget med pædagoguddannelsen, synes, at det er fedt, at de kalder sig selv sådan. De har ligesom inspireret mig til at sige, at der er tre ting, vi politisk bør have blik for, når vi laver en ny pædagoguddannelse. Det ene er, at vi har brug for, at pædagoguddannelsen har et rammesættende formål, som afspejler et klart værdigrundlag, som kan være sådan en slags fagligt og etisk kompas for pædagoger. Så skal vi have en pædagoguddannelse, som har en overskuelig, meningsfuld og gennemgående fagrække. Altså, det er jo helt grotesk, at faget pædagogik er forsvundet ud af vores uddannelse. Og så skal vi have en pædagoguddannelse, som har frihed og forpligtelse til lokalt at tilpasse sig, for hvis vi tror på, at pædagoger skal være med til at fremme den demokratiske udvikling og dannelse, skal pædagoguddannelsen jo også selv afspejle et eksemplarisk demokratisk samspil mellem de studerende, underviserne og det lokale uddannelsessted.

Derfor kunne jeg godt tænke mig, at vi laver en ny pædagoguddannelse, som til dels bygger på, at pædagoguddannelsens formål skal være, at vi gerne vil uddanne pædagoger, som kan udøve, undersøge, udvikle og formidle pædagogisk praksis i alle de mange forskellige pædagogiske institutioner og sammenhænge, som vi har. Uddannelsen skal sigte mod, at de studerende udvikler sig til skabende, myndige og selvstændige pædagoger, der løbende danner en professionsidentitet, og som alene og i arbejdsfællesskaber kan tage vare på pædagogiske spørgsmål og værdier i mødet med mennesker og menneskelige fællesskaber. Uddannelsen skal jo også kunne sigte mod hele det pædagogiske beskæftigelsesområde med fordybelsesmuligheder inden for forskellige arbejdsfunktioner og fagområder. Jeg er især optaget af de praktiske, musiske, kulturelle og æstetiske fag. Og så skal uddannelsen, som jo også er det, jeg spørger til i dag, bidrage til at fremme de studerendes fagpersonlige dannelse, etiske og kritiske bevidsthed samt interesse for og evne til aktivt at medvirke i et demokratisk samfund.

Alt er klar. Vi har virkelig diskuteret pædagoguddannelsen i mange år. Hele faget venter på at få en ny uddannelse, og derfor vil vi i Radikale Venstre gerne have, at vi kommer i gang med at lave sådan en ny uddannelse nu.

Kl. 10:12

Formanden (Søren Gade):

Tak for det. (Lotte Rod (RV): Skal jeg læse vedtagelsesteksten op også?). Ja selvfølgelig, gerne.

Kl. 10:12

(Ordfører for forespørgerne)

Lotte Rod (RV):

På vegne af SF, Enhedslisten, Alternativet og selvfølgelig også Radikale Venstre skal jeg fremsætte følgende:

Forslag til vedtagelse

»Pædagogik gør en afgørende forskel for mennesker.

Pædagoguddannelsen skal bygge på mangfoldige former for viden og kunnen, som sigter på situationsfølsomme indsatser med vilje til (selv)kritisk eftertanke og passende ydmyghed og selvindsigt i bidraget til andres liv, trivsel, udvikling og dannelse.

Det kræver udvikling af fagprofessionel dannelse og dømmekraft. Uddannelsen bør byde på mangfoldige indsigter og erfaringer med tilegnelse af, udvikling og refleksion over forskellige former for viden, bl.a. fra pædagogisk praksis, teori og forskning, og med undersøgende og udviklende praktiske, musisk-æstetiske og demokratiske processer.

Pædagoguddannelsen skal have et formål, som afspejler et klart værdigrundlag som fagligt og etisk kompas – en overskuelig, meningsfuld og gennemgående fagrække samt frihed og forpligtelse til lokal tilpasning i demokratisk samspil med studerende, undervisere og aftagere.

Pædagoguddannelsen skal sikre stærke socialpædagogiske kompetencer i en tid med stigende antal unge med udfordringer.

Folketinget pålægger regeringen at indkalde til forhandlinger om ny pædagoguddannelse inden udgangen af 2023.«

(Forslag til vedtagelse nr. V 23).

Kl. 10:14

Formanden (Søren Gade):

Tak for det. Så kom der lige et ønske om en kort bemærkning fra hr. Peter Juel-Jensen, Venstre. Værsgo.

Kl. 10:14

Peter Juel-Jensen (V):

Tak. Jeg vil blot kvittere for en fin og en meget dyb ordførertale. Jeg synes, ordføreren kommer ind på mange spændende perspektiver. Men jeg kender også ordføreren godt nok til at vide, at det her er noget, som ordføreren har arbejdet meget med igennem flere år. Radikale var jo grundlag for den tidligere regering, og derfor kan det godt undre, hvorfor man ikke brugte mere energi, da man havde chancen, på at få skubbet det her igennem. Hvorfor skulle man vente så lang tid på at rejse den her forespørgsel og lægge så dybt et fokus?

Kl. 10:14

Formanden (Søren Gade):

Ordføreren.

Kl. 10:14

Lotte Rod (RV):

Det gjorde vi også. Vi har taget det med til tidligere finanslovsforhandlinger. Det lykkedes os jo med den tidligere, socialdemokratiske regering at få penge og lave forhandlingen om læreruddannelsen, og nu mangler vi at gøre det samme med pædagoguddannelsen. Og det er derfor, jeg synes, det er så vigtigt, at det ikke bare får lov til at ende i en syltekrukke, men at vi nu også får lavet en ny pædagoguddannelse.

Kl. 10:15

Formanden (Søren Gade):

Hr. Peter Juel-Jensen for et opfølgende spørgsmål.

Kl. 10:15

Peter Juel-Jensen (V):

Tak for det svar. Så går jeg da ud fra, at Radikale Venstre går helhjertet ind i hele den reformpakke, som den her regering har lagt frem, netop også for at sikre, at vi kommer godt ud på den anden side af nogle forhandlinger om en pædagoguddannelse, der kan være med til at gøre gode pædagoger endnu bedre.

Kl. 10:15

Formanden (Søren Gade):

Ordføreren.

Kl. 10:15

Lotte Rod (RV):

Jeg synes, regeringen er ved at lave et utrolig stort svigt af de mange unge, som vælger at tage en kandidatuddannelse på universitetet, og jeg kan ikke se, at de to ting skal have noget som helst med hinanden at gøre.

Kl. 10:15

Formanden (Søren Gade):

Tak for det. Nu er der ikke flere korte bemærkninger, så vi siger tak til fru Lotte Rod fra Radikale Venstre. Vi går nu videre i ordførerrækken, og jeg giver ordet til hr. Rasmus Stoklund fra Socialdemokratiet.

Kl. 10:16

(Ordfører)

Rasmus Stoklund (S):

Tak, formand. Pædagogerne spiller en vigtig rolle i det danske samfund, og derfor er debatten om pædagoguddannelsens fremtid jo også afgørende og vigtig for velfærdssamfundets fremtid.

De fleste af os har nok en minde om en pædagog, som på den ene eller den anden måde har gjort en forskel i vores tilværelse. Jeg har selv gode minder med pædagoger fra min barndom, men faktisk er det de minder, jeg har fået med pædagoger, efter jeg blev voksen og selv fik børn, som sidder stærkest i min krop. Det er de minder, jeg har fra episoder, hvor man har skullet aflevere de små, og de absolut ikke har haft lyst til at blive afleveret og har været utrolig kede af det, og så har det betydet alverden, at der var en voksen, som kunne skabe ro, tryghed, tillid og omsorg, og som kunne ændre situationen og stemningen i rummet og sørge for, at det ikke blev så dårlig en start på dagen, som det først så ud til at blive. Man kunne selv tage videre på arbejde, fordi der var en voksen, der havde en faglighed, og som samtidig kunne vise omsorg og empati og sikre en god start for de små.

Pædagoger gør naturligvis også alt mulig andet, og de er centrale omsorgspersoner for de børn, unge og udsatte, som de har ansvaret for. Det kræver en høj faglighed, og derfor skal pædagoguddannelsen have en høj kvalitet. Uddannelsen skal også ruste fremtidens pædagoger godt til det arbejde og de udfordringer, de kommer til at møde i deres arbejdsliv. Den evaluering, der er blevet gennemført af pædagoguddannelsen, bør naturligvis være omdrejningspunktet for en fortsat udvikling af uddannelsen. Regeringen har i forbindelse med udspillet »Forberedt på fremtiden l« bebudet et ønske om at styrke og reformere de erhvervs- og professionsrettede uddannelser, og her er pædagoguddannelsen også allerede tænkt ind. Det bakker vi selvfølgelig op om i Socialdemokratiet.

På vegne af Dansk Folkeparti, Danmarksdemokraterne, Det Konservative Folkeparti, Moderaterne, Venstre og Socialdemokratiet skal jeg fremsætte følgende:

Forslag til vedtagelse

Folketinget anerkender, at dygtige og motiverede pædagoger med styr på den pædagogiske faglighed spiller en stor rolle for børn, unge og udsatte, og at det derfor er vigtigt, at pædagoguddannelsen har tilstrækkelig høj kvalitet og ruster de kommende pædagoger godt til deres fremtidige arbejde.

Folketinget lægger vægt på, at pædagoguddannelsen skal være tilgængelig og understøtte rekruttering i alle dele af landet.

Folketinget konstaterer, at der er lavet en grundig evaluering af pædagoguddannelsen, der viser uddannelsens styrker og svagheder, og som kan danne grundlag for det videre arbejde med at forbedre pædagoguddannelsen.

Folketinget ser frem til, at pædagoguddannelsen inkluderes i det kommende reformarbejde med at styrke de professionsrettede uddannelser, som regeringen har lagt op til parallelt med arbejdet med en reform af universitetsuddannelserne.

(Forslag til vedtagelse nr. V 24).

Kl. 10:18

Formanden (Søren Gade):

Tak for det, og der er en enkelt kort bemærkning. Fru Lotte Rod, Radikale Venstre, værsgo.

Kl. 10:19

Lotte Rod (RV):

Dengang fru Ane Halsboe-Jørgensen var uddannelses- og forskningsminister, var vi helt fremme sammen. Vi lavede det store forskningsprogram med forskning i børn. Vi satte evalueringen af pædagoguddannelsen i gang. Og så er der bare ikke rigtig sket mere. Altså, hvad er der sket i Socialdemokratiet?

Kl. 10:19

Formanden (Søren Gade):

Ordføreren.

Kl. 10:19

Rasmus Stoklund (S):

Jamen det spørgsmål kan man jo stille lige så meget den anden vej. Altså, fru Lotte Rods parti var parlamentarisk grundlag for den regering, der sad indtil for relativt få måneder siden, og hvis det var den allermest afgørende prioritet, at der skulle handles på det her, så kunne man jo dels have ladet være med at vælte den regering, dels kunne man have krævet, at der skulle ske noget hurtigt. Men når det er sagt, er der jo ikke nogen uenighed om, at der skal ske noget med pædagoguddannelsen, og at der skal følges op på den evaluering, der er lavet. Vi har jo også hørt ministeren sige, at man holder fast i det, som der lægges op til i regeringens udspil om at reformere og udvikle både de professionsrettede og erhvervsrettede uddannelser, og det glæder vi os til at forfølge. Men det er klart, at det skal foregå på en seriøs og saglig måde, hvor man også inddrager de interessenter og parter, som har viden om uddannelsen og har berøring med uddannelsen i det daglige.

Kl. 10:20

Formanden (Søren Gade):

Fru Lotte Rod.

Kl. 10:20

Lotte Rod (RV):

Men mener Socialdemokratiet, at der skal følges op på evalueringen og altså sættes et arbejde i gang med en ny pædagoguddannelse i år?

Kl. 10:20

Formanden (Søren Gade):

Ordføreren.

Kl. 10:20

Rasmus Stoklund (S):

Socialdemokratiet mener, at der skal følges op på evalueringen og sættes et arbejde i gang med at udvikle pædagoguddannelsen, fuldstændig som ministeren redegjorde for tidligere.

Kl. 10:20

Formanden (Søren Gade):

Fru Sofie Lippert, Socialistisk Folkeparti.

Kl. 10:20

Sofie Lippert (SF):

Tak skal du have. Nu sad jeg ikke i Folketinget før valget, og jeg ved også, at ordføreren ikke var ordfører på det her område før valget, men mit indtryk fra de folk, der var ordførere på det område, er, at man var ret meget på vej til at begynde de her forhandlinger, og at det faktisk var Socialdemokratiets plan, at de skulle starte i efteråret 2022. Og det er rigtigt, at så kom der et valg.

Men jeg kunne godt tænke mig at spørge ordføreren i forhold til det valg, hvor langt ud i fremtiden det skal udskyde den proces, som det var mit klare indtryk at man fra socialdemokratisk side havde planer om skulle starte i oktober 2022. Hvor mange år skal den skydes ud i fremtiden nu, fordi der har været et valg?

Kl. 10:21

Formanden (Søren Gade):

Ordføreren.

Kl. 10:21

Rasmus Stoklund (S):

Jamen det er jo ikke nogen hemmelighed, at forespørgerne bag dagens forespørgselsdebat krævede, at der skulle afholdes et folketingsvalg, og derfor var der selvfølgelig nogle processer, som blev forandret, i lyset af at der kom en ny regering og et nyt regeringsgrundlag, og at der var alle mulige andre ting, der også skulle klares, og som jo dermed ændrede tidsplanen i dansk politik. Det er jo ikke så underligt, når man nu f.eks. også havde ret langstrakte regeringsforhandlinger.

Men omvendt er der ikke nogen grund til at tegne et billede af, at det her er noget, der kommer til at trække ud i evigheder, for ministeren redegjorde jo også i sit indlæg for, at det er planen, at der skal sættes et arbejde i gang med at følge op på evalueringen af pædagoguddannelsen.

Kl. 10:22

Formanden (Søren Gade):

Fru Sofie Lippert.

Kl. 10:22

Sofie Lippert (SF):

Så ordføreren vil godt love mig, at det arbejde ikke kommer i gang så sent, at evalueringen i virkeligheden er forældet? For den er jo fra 2021, og det lyder til, at arbejdet i hvert fald ikke starter før 2024. Og måske betyder 3 år ikke en forældelse, men ret meget mere skal der vel ikke til, før der vil blive brug for en ny evaluering.

Kl. 10:22

Formanden (Søren Gade):

Ordføreren.

Kl. 10:22

Rasmus Stoklund (S):

Jamen jeg lover ikke noget, som jeg ikke egenhændigt kan sørge for kommer til at gå i opfyldelse. Og vi er 179 mennesker herinde, som kan ændre tingenes tilstand i dansk politik. Og i forhold til den aktuelle sag kan man jo sige, at det var forespørgerne, der udløste et valg og dermed ændrede den plan, der var lagt.

Kl. 10:22

Formanden (Søren Gade):

Tak for det. Der er ikke flere korte bemærkninger, så vi siger tak til hr. Rasmus Stoklund fra Socialdemokratiet. Og jeg byder nu velkommen til hr. Peter Juel-Jensen fra Venstre.

Kl. 10:22

(Ordfører)

Peter Juel-Jensen (V):

Tak for det, formand. Som relativt ny ordfører på området var evalueringen af pædagoguddannelsen noget af det første, jeg kastede mig over. Den viste, at der er styrker, og at der også er svagheder. Evalueringen giver dog et godt grundlag for, at vi i fremtiden får endnu bedre forhold at uddanne vores pædagoger under – endnu bedre forhold at uddanne vores pædagoger under. Kort sagt skal vi gøre gode pædagoger endnu bedre. Jeg glæder mig til at drøfte det videre med baggrund i evalueringen, både med de øvrige partier i Folketinget, men i den grad også med de interessenter, der er på området.

Så vil jeg gerne sige, at i min relativt korte tid som ordfører på det her område har jeg fundet ud af, at der er rigtig mange, der brænder rigtig meget for uddannelse. Så lad os nu ikke bruge dagen i dag på at snakke os væk fra hinanden. Vi har et godt grundlag at gå ud fra i den evaluering, der ligger, og der har været lavet et rigtig flot forarbejde, og det skal vi bruge til noget konstruktivt. Målet må være, at vi laver gode pædagoger endnu bedre og giver dem endnu bedre rammer, således at vi trygt kan aflevere vores børn i vores institutioner. Det kunne jeg, da jeg var småbørnsfar, og det håber jeg også de kommende generationer har en mulighed for. Men det kræver, at vi tør løfte den her opgave sammen, og der er et godt grundlag for at starte på. Tak.

Kl. 10:24

Formanden (Søren Gade):

Tak for det. Og der er foreløbig to korte bemærkninger. Først er det fra fru Lotte Rod, Radikale Venstre. Værsgo.

Kl. 10:24

Lotte Rod (RV):

Hvad betyder det her med, at regeringen siger, at man skal forhandle en pædagoguddannelse parallelt med kandidatuddannelserne? Altså, vil regeringen kun sætte penge af til en ny pædagoguddannelse, hvis man tager pengene fra universiteterne?

Kl. 10:24

Formanden (Søren Gade):

Ordføreren.

Kl. 10:24

Peter Juel-Jensen (V):

Det synes jeg ordføreren skulle have spurgt regeringen om. Jeg er ordfører fra Venstre. Vi er parlamentarisk grundlag for en regering – selvfølgelig er vi det – men jeg er ikke en del af regeringen. Jeg er en del af den lovgivende forsamling; jeg er en del af den forsamling, der kan være med til at sikre, at vi i fællesskab får lavet den bedste pædagoguddannelse.

Kl. 10:25

Formanden (Søren Gade):

Fru Lotte Rod.

Kl. 10:25

Lotte Rod (RV):

Men hvad er Venstres holdning? Vil Venstre prioritere penge til pædagoguddannelsen, eller vil man kun prioritere penge, hvis de kommer fra, at man skærer ned på kandidatuddannelserne?

Kl. 10:25

Formanden (Søren Gade):

Ordføreren.

Kl. 10:25

Peter Juel-Jensen (V):

Jeg har været med i politik så længe, at jeg ved, at store, forkromede planer kun bliver til noget, hvis man kan betale for dem. Og det var vel også derfor, Radikale som støtteparti for den tidligere regering gik på grund; det var vel, fordi man ikke havde været gode nok til at sikre, at der var et grundlag for at sikre, at man havde en økonomisk mulighed for at forbedre uddannelserne til at blive pædagog.

Den chance forpassede man. Det gør vi ikke i Venstre. Vi sikrer, at der er et økonomisk grundlag. Vi sikrer også, at der bliver mulighed for at lave nogle endnu bedre pædagoguddannelser, end vi har i dag.

Kl. 10:26

Formanden (Søren Gade):

Fru Sofie Lippert, Socialistisk Folkeparti.

Kl. 10:26

Sofie Lippert (SF):

Tak skal du have, formand. Ordføreren siger, at vi skal gøre gode pædagoger bedre, men kun 23 pct. af personalelederne siger, at de nyuddannede er parate til det, der venter dem i praksis. Mener ordføreren, at de 23 pct., der mener, at de nyuddannede pædagoger er klar til det, der venter dem i praksis, er godt nok, og at vi bare skal forbedre det? Eller er det faktisk et problem, som vi bliver nødt til at finde en løsning på?

Kl. 10:26

Formanden (Søren Gade):

Ordføreren.

Kl. 10:26

Peter Juel-Jensen (V):

Hvis ordføreren havde hørt rigtig godt efter, havde hun også hørt, at jeg tog udgangspunkt i den evaluering, som er blevet lavet tilbage i 2021. Den sagde også, at der er rigtig meget, som vores pædagoger kan i dag, men at der også er nogle huller. Og det er jo det, som jeg lægger op til at vi i fællesskab får ændret på, således at vi får skabt nogle rammer, der gør, at vi får lukket de huller, der er, men også, at vi holder fast i noget af det, som vores pædagoger faktisk også kan i dag. Og jeg er jo lidt ked af, hvis udkommet af den her debat i dag bliver, at vores pædagoguddannelse i dag ikke er god nok og vores pædagoger i dag ikke er gode nok, for det ville være helt forkert. Vores pædagoger kan rigtig meget. Vi skal bare gøre gode pædagoger endnu bedre.

Kl. 10:27

Formanden (Søren Gade):

Fru Sofie Lippert.

Kl. 10:27

Sofie Lippert (SF):

Jeg er helt enig i, at rigtig mange pædagoger i Danmark er dygtige. Men det er netop den konkrete evaluering af pædagoguddannelsen fra 2021, hvori man i figur 1 siger, at kun 23 pct. af personalelederne vurderer, at de nyuddannede i høj grad er klar til det, der venter dem. Og jeg bliver derfor nødt til at spørge igen, om ikke det faktisk er et problem, og om vores pædagoguddannelse faktisk ikke er god nok, selv om vi selvfølgelig har gode pædagoger ude i daginstitutionerne.

Kl. 10:28

Formanden (Søren Gade):

Ordføreren.

Kl. 10:28

Peter Juel-Jensen (V):

Noget af det, som man kan tyde ud fra evalueringen, er jo selvfølgelig, at der nok skal være endnu mere fokus på vores praktik, både fra den uddannende institutions side, men også fra den enkelte børnehaves side. Der skal måske også nogle ekstra ressourcer ind plus en bredere og bedre uddannelse af de praktikvejledere, som møder de pædagogstuderende, når de kommer ud. Men jeg vil gerne sige, at målet med det her bliver, at vi gør gode pædagoger endnu bedre.

Kl. 10:28

Formanden (Søren Gade):

Hr. Kim Edberg Andersen, Nye Borgerlige.

Kl. 10:28

Kim Edberg Andersen (NB):

Jeg vil bare sige noget ganske kort. Det er i forhold til det der med flere ressourcer, for i går fik jeg at vide af et medlem af Folketinget fra Socialdemokraterne, at de på Fyn havde nogle pædagogiske assistenter, og der var i det offentlige ikke sat ressourcer af til, at de kunne fuldføre deres uddannelse. Derefter valgte de så at stoppe deres uddannelse, hvorefter de så blev ansat til en meget bedre løn som vikarer.

Nu kan jeg godt høre, at både Socialdemokraterne og Venstre har haft travlt med at give Radikale Venstres skylden for, at der stort set ikke er sket noget, og det er superfint – fred være med det. Men regeringen har jo flertal, så hvornår sørger regeringen for, at kommunerne i hvert fald ikke bliver nødt til at spare i forhold til de pædagogiske assistenter, som vi har, fordi de ikke har ressourcerne? For det er jo tudetosset. Vi mangler pædagoger, og vi ved, at de her efterfølgende uddanner sig til det. Det her er bare et eksempel fra virkeligheden. Jeg spørger Venstre og ikke regeringen. Venstre er jo et godt liberalt parti, som selv har en holdning, så hvornår vil Venstre sikre, at der er finansiering, sådan at vi ikke bare smider pædagogiske assistenter på gaden?

Kl. 10:29

Formanden (Søren Gade):

Ordføreren.

Kl. 10:29

Peter Juel-Jensen (V):

Nu er jeg ikke inde i, hvordan man allokerer ressourcerne i det geografiske område, hvor ordføreren har lyttet sig til de historier. Vi prøver her på at sikre, at vi får en pædagoguddannelse, som gør, at vores pædagoger er endnu bedre klædt på i fremtiden. Vi har ikke kommuneforhandlinger, men der er ingen tvivl om, at den her regering også kommer med flere initiativer for at sikre, at man ude på den enkelte institution både får større rådighed over egne midler, men også mulighed for at disponere på en god og en ordentlig måde. Hvis der er behov for, at der er nogle områder, som skal styrkes – og det viser evalueringen jo – ser vi selvfølgelig på det. Der vil jeg gerne nævne hele praktikområdet for de pædagogstuderende, herunder den måde, man bliver taget imod på i den enkelte børnehave af en praktikvejleder, der er ordentligt klædt på til at sikre praktikanten en god vejledning ude på arbejdspladsen. Det er nogle områder, som vi bør styrke, og det peger evalueringen jo også på.

Kl. 10:30

Formanden (Søren Gade):

Hr. Kim Edberg Andersen.

Kl. 10:30

Kim Edberg Andersen (NB):

Nu har jeg jo ikke været i Folketinget så længe, og når man får sådan et svar som det der, hvor det bliver sådan en gang rundesnak, så bliver jeg simpelt hen så træt i hovedet. Det, jeg siger, er, at der mangler finansiering til pædagogiske assistenter, og det er et kendt problem. Så er det jo ligegyldigt, om det er på Fyn eller det er i Nordjylland eller det er ovre i København. Venstre er en del af regeringen, og vi har fået smidt i hovedet mange gange, at regeringen har et flertal. Der mangler penge. Så spørger jeg bare Venstre: Hvornår skaffer regeringen dem, sådan at vi ikke skyder os selv i foden? Det er bare det, jeg spørger om. Hvornår holder vi op med at skyde os selv i foden og holder op med rundesnak og i stedet finder nogle penge til de mennesker, vi mangler penge til?

Kl. 10:31

Formanden (Søren Gade):

Ordføreren.

Kl. 10:31

Peter Juel-Jensen (V):

Det er ikke rundesnak. I øjeblikket pågår der nogle forhandlinger mellem KL og regeringen for at finde ud af, hvordan man allokerer midler til kommunerne fremover. Det skal jeg da ikke stå heroppe og komme med bud på. Det er meget, meget nemt for et parti, som absolut ikke tager ansvar, at komme med angreb på en regering, men det må være således, at det forhandlingssystem, vi har, og den respekt, vi har over for vores kommuner, kerer vi os om og passer på. Ordføreren kan godt sidde og grine, men ordførerens parti har jo ikke taget ansvar på noget som helst tidspunkt, heller ikke over for vores pædagoger eller vores pædagogassistenter.

Kl. 10:31

Formanden (Søren Gade):

Tak for det. Der er ikke flere korte bemærkninger. Vi siger tak til hr. Peter Juel-Jensen fra Venstre. Jeg byder nu velkommen til fru Karin Liltorp fra Moderaterne.

Kl. 10:31

(Ordfører)

Karin Liltorp (M):

Tak for det, og først og fremmest tak til fru Lotte Rod for at dele sine tanker om pædagoguddannelsen. Det var meget inspirerende at høre på. Jeg tror allerede, det er blevet sagt flere gange heroppefra, at vi alle sammen er meget bevidste om, hvor altafgørende det er, at de pædagoger, vi har, har den rigtige uddannelse og de rigtige kompetencer. Som mange af jer har jeg også børn, der har været i vuggestue og i børnehave, så jeg ved også, hvilken altafgørende rolle de spiller i børnenes liv. Jeg har været så heldig, at de pædagoger, jeg har mødt, har været utrolig dygtige, og jeg har aldrig nogen sinde været utryg ved at sende mine børn af sted. Men betyder det, at uddannelsen ikke kan blive bedre? Nej, det betyder det naturligvis ikke. Den kan altid blive bedre. Det er jo netop også det, evalueringen fra 2021 viser: Den kan godt blive bedre. Og evalueringen har været med til ligesom at fremhæve nogle af de punkter, hvor den skal forbedres. Så det tror jeg vi alle sammen også er bevidste om.

Der er jo flere gode ting at sige om den nuværende pædagoguddannelse, bl.a. at næsten alle gennemfører den, og det er jo dejligt. Pædagogerne får arbejde bagefter. Det er jo også dejligt. Men der er store udfordringer, også i forhold til samspillet mellem det, der foregår på uddannelsen, og det, de bliver mødt med bagefter. Der var fru Sofie Lippert også inde på, at det kun var 23 pct. af lederne, der syntes, at de var godt nok klædt på, og det er selvfølgelig en udfordring. Men jeg vil selvfølgelig også anfægte det. Jeg tror ikke nødvendigvis, man vil være 100 pct. klædt på til at varetage jobbet, før man faktisk kommer i gang med det. Men selvfølgelig kan det gøres bedre.

I Moderaterne har vi selvfølgelig øje for, at det er vigtigt, at pædagogerne er rustet til de opgaver, der venter dem derude. Så jeg ser da også personligt meget frem til, at vi skal videre med de her drøftelser om, hvordan vi faktisk får skabt en endnu bedre pædagoguddannelse end i dag.

Kl. 10:33

Formanden (Søren Gade):

Tak for det. Der er et ønske om en kort bemærkning fra fru Lotte Rod, Radikale Venstre. Værsgo.

Kl. 10:33

Lotte Rod (RV):

Er det Moderaterne, der har stoppet arbejdet med den nye pædagoguddannelse?

Kl. 10:34

Formanden (Søren Gade):

Ordføreren.

Kl. 10:34

Karin Liltorp (M):

Det kan jeg jo så svare ganske kort på: Nej, det er bestemt ikke Moderaterne, der har stoppet arbejdet. Og den der antagelse om, at det er stoppet, er heller ikke rigtig. Der er jo netop en plan om, at der skal gøres noget ved de her uddannelser. Der er ligesom linet op til, at man skal gøre noget ved pædagoguddannelsen, og det håber jeg også fremgik klart af det, ministeren tidligere sagde.

Kl. 10:34

Formanden (Søren Gade):

Fru Lotte Rod.

Kl. 10:34

Lotte Rod (RV):

Så må Moderaterne gerne uddybe, hvad det præcis er, Moderaterne gerne vil lave om i pædagoguddannelsen. For jeg har kun hørt ministeren fremlægge det, som regeringen allerede har spillet ud med, og det er jo bare et generelt uddannelsesudspil. Det handler jo ikke om at lave en ny pædagoguddannelse.

Så ønsker Moderaterne i år at lave en ny pædagoguddannelse med et nyt formål, med nye fag, med nye beskrivelser af indholdet i pædagoguddannelsen?

Kl. 10:34

Formanden (Søren Gade):

Ordføreren.

Kl. 10:34

Karin Liltorp (M):

Nu synes jeg, det ville være meget uprofessionelt af mig at stå her og fortælle, hvad der skulle være i en ny pædagoguddannelse, for det har jeg bestemt ikke kompetencer til. Jeg er kun ordfører på området, og jeg har jo ikke den specialistviden, der skal til for at lave en ny uddannelse. Det synes jeg ligesom vi skal lade eksperterne om – netop at beslutte, hvad indholdet i en ny uddannelse skal være. Altså, jeg synes ikke, det er mig, der som sådan skal definere, hvad der skal være i den. Men jeg vil meget gerne være med i drøftelserne af det. Og jeg vil heller ikke sige, at formålet med en ny pædagoguddannelse skal være noget helt andet, end det er i dag, for jeg anerkender heller ikke, at de pædagoger, vi har i dag, er utrolig dårlige – jeg synes faktisk, de er dygtige, men de kan selvfølgelig godt blive bedre.

Kl. 10:35

Formanden (Søren Gade):

Hr. Peter Juel-Jensen, Venstre.

Kl. 10:35

Peter Juel-Jensen (V):

Tak. Jeg vil bare kvittere for en god ordførertale, men også for et godt samarbejde. Jeg er meget enig med Moderaterne i, at hvis man vil ud og lave gode ting endnu bedre, kan man risikere, at det kommer til at koste lidt ekstra. Jeg vil gerne anerkende det mod og den vilje og det engagement, som ordføreren og ordførerens parti har vist og lagt i både at skaffe de nødvendige ressourcer, men også i forhold til at turde tænke ud af boksen, således at vi får et endnu bedre uddannelsessystem i Danmark. Det var ikke et spørgsmål, det var mere en kommentar.

Kl. 10:36

Formanden (Søren Gade):

Ønsker ordføreren at svare på de pæne ord? Ja, værsgo.

Kl. 10:36

Karin Liltorp (M):

Jeg vil gerne sige tak for de pæne kommentarer.

Kl. 10:36

Formanden (Søren Gade):

Tak for det. Der er ikke flere korte bemærkninger til ordføreren, og vi siger tak til fru Karin Liltorp fra Moderaterne. Jeg byder nu velkommen til Sofie Lippert fra Socialistisk Folkeparti.

Kl. 10:36

(Ordfører)

Sofie Lippert (SF):

Jeg vil selvfølgelig også gerne sige tusind tak til Radikale Venstre for at indkalde til den her meget, meget vigtige forespørgselsdebat. Det her emne ligger vores hjerte meget nær i SF, og jeg har også allerede brugt meget tid herinde på ligesom Radikale Venstre at forsøge at presse på for det her. For da jeg startede i Folketinget, gjorde jeg ligesom ordføreren for Venstre, hr. Peter Juel-Jensen, det, at jeg skyndte mig at læse evalueringen af pædagoguddannelsen, for hvis der er noget, der er fuldstændig afgørende for os i SF, er det, at vores børn og unge og andre, der har brug for en pædagog, får et udbud af højest mulige kvalitet. Derfor var jeg også glad, da jeg talte med den tidligere uddannelsesordfører for SF og hørte, at der faktisk havde været optakt til forhandlinger inden valget. Jeg var glad for at høre, at man var langt. Jeg var glad for at høre, at organisationerne havde næsten færdige bud på, hvad det var for en reform, de drømte om, og at organisationerne langt hen ad vejen faktisk var enige om, hvad der var brug for. For vi kender jo alle sammen det, at forskellige parter kan mene, at det er noget meget forskelligt, der er brug for på vores uddannelsesområde.

Evalueringen kalder på nogle meget tydelige og meget klare ændringer, for dygtige pædagoger har fuldstændig afgørende betydning for menneskers liv. De har afgørende betydning i daginstitutioner, og de har afgørende betydning i alle de situationer, hvor vi møder pædagoger. Vi ved, at de første leveår er fuldstændig afgørende for alt fra trivsel, til hvad det er for nogle muligheder, man får i livet. Vi ved også, at selv om vi har sikret minimumsnormeringer, hvilket jeg som SF'er selvfølgelig jubler over, er det faktum, at der er voksne nok, ikke nok. Der skal også være pædagogisk faglighed nok. Og når vi står i en rekrutteringskrise, er det også vigtigt for mig, at vi nogle gange fokuserer på, hvordan vi tiltrækker folk til de fag, vi har brug for dem i, og ikke bare skubber dem væk fra de andre fag. Det tror jeg grundlæggende vi bl.a. gør ved at sikre en attraktiv uddannelse. Jeg tror ikke, det er tilstrækkeligt, og jeg tror ikke, det er det, der løser hele rekrutteringskrisen, men jeg tror faktisk på, at man har lyst til at tage en uddannelse af høj kvalitet.

De venner, jeg har, der læser på pædagoguddannelsen, rapporterer ligesom evalueringen ikke om en uddannelse af høj kvalitet. Derfor har SF læst evalueringen grundigt. Vi har fundet fem punkter, som vi synes er fuldstændig afgørende, netop med afsæt i dem, der ved noget, og ikke bare egen mavefornemmelse – bare rolig. Vi synes for det første, at der skal være flere undervisningstimer og mere feedback. Den holdning ved jeg at regeringen deler på universitetsområdet, så forhåbentlig er det også noget, vi kan blive enige om for pædagoguddannelsen. Vi mener for det andet, at der skal være en styrket praktik. Det må endelig ikke forveksles med mere praktik. Det handler derimod om, at der skal være krav om uddannede praktikvejledere og bedre samarbejde mellem uddannelsessteder og de institutioner, der har praktikanter. Så skal vi for det tredje have mere sammenhæng og kontinuitet. Vi forstod i reformen af læreruddannelsen, at modulopbygningen er skidt for indlæringen. Det er den også på pædagoguddannelsen, og derfor skal den afskaffes, hellere i går end i morgen. For det fjerde skal de kreative fag tilbage. Og sidst, men ikke mindst, mener jeg, at det er fuldstændig afgørende, at vi får grundfagligheden tilbage i både almen pædagogik og specialpædagogik, for som fru Lotte Rod nævnte, er det da meget absurd, at man helt har fjernet faget pædagogik fra pædagoguddannelsen.

Så vi i SF er klar til at starte forhandlingerne om en ny pædagoguddannelse, hellere i går end i morgen, og vi er klar til at finde gode løsninger med afsæt i den fremragende evaluering, der blev lavet i 2021 – fremragende, fordi den klart belyser problemerne, ikke fordi den siger, at pædagoguddannelsen er fremragende. Tak for ordet.

Kl. 10:40

Formanden (Søren Gade):

Tak for det. Og der er en enkelt kort bemærkning. Fru Lotte Rod, Radikale Venstre, værsgo.

Kl. 10:40

Lotte Rod (RV):

Det er nyt for mig i dag, at regeringen ikke vil lave en særskilt forhandling om pædagoguddannelsen, og at det, som de ligesom har foreslået, skal kobles sammen og køre parallelt, som regeringen skriver i sin tekst, med kandidatuddannelserne. Hvad siger SF til det?

Kl. 10:41

Formanden (Søren Gade):

Ordføreren.

Kl. 10:41

Sofie Lippert (SF):

Jeg mener klart, at der skal være særskilte forhandlinger om pædagoguddannelsen, hvor alle parter, der måtte være interesseret i at bidrage til en bedre pædagoguddannelse, får mulighed for at være en del af det. Det ville jeg klart foretrække.

Jeg synes, det er vigtigt, at vi får et bredt og godt forlig om pædagoguddannelsen, så vi sikrer noget tryghed omkring en bedre uddannelse end den, vi har i dag.

Kl. 10:41

Formanden (Søren Gade):

Fru Lotte Rod.

Kl. 10:41

Lotte Rod (RV):

Kan SF acceptere regeringens præmis om, at man skal tage pengene fra kandidatuddannelserne?

Kl. 10:41

Formanden (Søren Gade):

Ordføreren.

Kl. 10:41

Sofie Lippert (SF):

Jeg ser allerhelst, at vi finder de her penge lang tid før 2030, og derfor synes jeg, det er en dårlig idé at lade det vente på kandidatreformen. Vi kan ikke vente med en ny pædagoguddannelse til 2030, og mig bekendt vil en reform af kandidatuddannelserne først give et provenu i 2030.

Så jeg mener slet ikke, det er muligt at insistere på, at pengene skal komme derfra. For det her problem er langt mere akut end noget, vi kan vente 7 år på.

Kl. 10:42

Formanden (Søren Gade):

Tak for det. Der er ikke flere korte bemærkninger. Vi siger tak til Sofie Lippert fra Socialistisk Folkeparti, og jeg byder nu velkommen til Marlene Harpsøe fra Danmarksdemokraterne.

Kl. 10:42

(Ordfører)

Marlene Harpsøe (DD):

Først tak til Radikale Venstre for at sætte denne debat i gang her i Folketingssalen. Jeg tror langt fra, at Radikale Venstre er ene om gerne at ville noget med pædagoguddannelsen. Vi har jo alle sammen i hver vores parti, og det har vi også i Danmarksdemokraterne, læst den her »Evaluering af pædagoguddannelsen« med stor interesse, fordi vi godt kunne se og høre på forskellige aktører, at der var noget at komme efter. Det viser evalueringen sådan set også. Som flere ordførere også har været inde på, viser den jo bl.a., at der er omkring 23 pct. af arbejdsgiverne, som  tænker, at dimittenderne egentlig er klædt godt nok på til at komme ud i praksis som nyuddannede. Det er klart, at det er sådan noget, som man skal tage alvorligt. For de nyuddannede selv er det kun 37 pct., som føler sig klar til mødet med arbejdspladsen. Det er klart, at det er noget, man er nødt til at se alvorligt på.

Noget, jeg har bemærket, er også, at der er flere, der siger, at det her handler om grundfagligheden. Det handler om, hvordan vi sikrer, at der er den rette faglighed i basisuddannelsen – hvis man kan kalde den det – som professionsbacheloruddannelsen er, på de her 3½ år. Jeg har også bemærket, at bl.a. Danske Professionshøjskoler, som også er en aktør i det her, f.eks. har foreslået, at man sådan set styrker professionsbacheloruddannelsen på de her 3½ år ved at sørge for, at man ikke nødvendigvis specialiserer sig allerede på de 3½ år, som er fundamentet som professionsbacheloruddannelse.

Det er sådan nogle ting, vi skal kigge ind i. Og vi skal være lydhøre over for i det næste stykke tid: Hvad er det for nogle forskellige aktører? Hvad er det, de har på hjerte? Og hvordan er det, de ser, at vi bedst muligt sikrer, at fagligheden er i orden, og at selve fundamentet for det hus, som professionsbacheloren pædagoguddannelsen er, er i orden? Der vil vi i hvert fald i Danmarksdemokraterne være meget åbne og lytte til, hvad det er, der bliver sagt rundtomkring, både fra de forskellige partier, men også fra de forskellige aktører, også i forhold til de studerende. Noget, jeg har bemærket at f.eks. Radikale Venstre og fru Lotte Rod, som jo er ledende ordfører her i salen i dag på den her forespørgsel, også siger, er, at det bl.a. handler om etisk og kritisk refleksion som en del af pædagoguddannelsen, man bør kigge på. Det er et synspunkt, som vi deler i Danmarksdemokraterne. Det er noget af det, der er rigtig, rigtig vigtigt.

Så vi glæder os i Danmarksdemokraterne til det kommende arbejde med at forbedre pædagoguddannelsen. Det er vi alle optaget af. Så kan man selvfølgelig have nogle særlige synspunkter omkring, hvordan det så skal ske. Men en dialog med hinanden og en dialog med de forskellige aktører er rigtig vigtig, sådan at vi får ramt plet første gang.

Så er der også nogle, der er optaget af, om vi kan komme i gang allerede i 2023. Altså, jeg har ikke noget imod, at man kommer hurtigt i gang, men jeg er også optaget af, at det bliver gjort ordentligt, og at man involverer alle parter, i forhold til at sikre at fagligheden netop kan løftes på pædagoguddannelsen. Vi er i Danmarksdemokraterne overordnet set meget optaget af tidssvarende uddannelse med høj faglig kvalitet, og vi må jo bare indrømme, at professionshøjskolerne virkelig har behov for, at vi sætter særligt fokus på dem, men det har erhvervsuddannelserne, altså erhvervsskolerne, også. Og jeg tror, vi alle sammen sidder med en lille smule utålmodighed i forhold til at komme i gang, fordi vi alle sammen er ildsjæle, der brænder for at sikre nogle gode uddannelser af høj faglig kvalitet. Så vi vil alle sammen gerne i gang hurtigst muligt. Men vi har også en stor udfordring i forhold til rekruttering til de her forskellige i uddannelser. Der er vi i hvert fald også meget opmærksomme på i Danmarksdemokraterne, at hvis flere skal motiveres til at tage disse uddannelser, skal kvaliteten selvfølgelig også være i orden.

Vi har også bemærket i Danmarksdemokraterne, at der arbejder omkring 11.000 pædagoger uden for faget i dag – 11.000 pædagoger arbejder uden for faget i dag! Det er godt nok mange. Sådan nogle ting skal vi være nysgerrige på. Hvordan kan det være? Og hvordan kan vi sikre, at de får lyst til at træde ind i erhvervet igen, nu hvor det er, at vi faktisk også har en kæmpe mangel på deres faglighed, både i dagtilbud, men også på botilbud for mennesker med psykiske lidelser osv., i forhold til hvad det er, de arbejder med?

Så vi ser meget frem til det kommende arbejde med at sikre en god pædagoguddannelse. Det er vi klar til.

Kl. 10:47

Formanden (Søren Gade):

Tak for det. Der er en enkelt kort bemærkning fra fru Lotte Rod, Radikale Venstre. Værsgo.

Kl. 10:47

Lotte Rod (RV):

Vi to har jo efterhånden en lang historie, især omkring forberedende grunduddannelse, som jeg ved ordføreren har været meget optaget af. Nogle af de unge, som jo ender med at få det svært, kunne vi jo have gjort en større forskel for, hvis der havde været flere pædagoger, og hvis de havde været endnu dygtigere. Derfor undrer det mig lidt, at Danmarksdemokraterne er gået med i regeringens vedtagelsestekst, for når jeg læser den, læser jeg den, som om man ikke vil lave en ny pædagoguddannelse, men kun kigger på det samlede i det generelle uddannelsesudspil, der er kommet. Men det kan være, Danmarksdemokraterne læser det på en anden måde. Så vil ordføreren ikke bruge lejligheden til at sige, hvad Danmarksdemokraterne gerne vil have, der sker. Hvad er det, der skal gå i gang med pædagoguddannelsen?

Kl. 10:48

Formanden (Søren Gade):

Ordføreren.

Kl. 10:48

Marlene Harpsøe (DD):

Jeg kan høre, at fru Lotte Rod og jeg læser den vedtagelsestekst på forskellig måde, for det, jeg læser, er helt klart, at vi selvfølgelig skal have en særskilt forhandling også omkring pædagoguddannelsen. Det er der behov for. Men det er klart, at der er også et reformarbejde i gang i forhold til at se på hele uddannelsessystemet, både i forhold til kandidatuddannelsen, men også i forhold til at frigøre midler til erhvervsskolerne og gøre dem bedre. Så det kommer jo til at være et arbejde, som vi ser meget frem til, og som vi også håber, at Radikale Venstre vil tage aktivt del i.

Kl. 10:48

Formanden (Søren Gade):

Fru Lotte Rod.

Kl. 10:48

Lotte Rod (RV):

Men det har jo intet med hinanden at gøre. Hvorfor skal vi ikke bare have regeringen til at indkalde til forhandlinger specifikt om at lave en ny pædagoguddannelse, præcis på samme måde som vi lige har gjort med læreruddannelsen?

Kl. 10:49

Formanden (Søren Gade):

Ordføreren.

Kl. 10:49

Marlene Harpsøe (DD):

Jeg synes, det giver god mening at se tingene i et hele, og når det er, at vi også taler om pædagoguddannelsen, så er vi også nødt til at sige, at det handler om rigtig mange forskellige ting, som vi skal ind at kigge på, og det er vi i Danmarksdemokraterne meget villige til. Og jeg mener bestemt, at det godt kan lade sig gøre, også med det sigte, at vi også arbejder mere overordnet med tingene ved at se uddannelsessystemet i det store perspektiv.

Kl. 10:49

Formanden (Søren Gade):

Tak for det. Der er en enkelt kort bemærkning. Fru Sofie Lippert, Socialistisk Folkeparti, værsgo.

Kl. 10:49

Sofie Lippert (SF):

Tak. Jeg skal bare lige forstå noget. Jeg er sådan set helt enig i, at vi bør blive bedre til at se uddannelsessystemet som et samlet hele og ikke tænke så siloagtigt, men mener ordføreren, at det er nødvendigt at lave en kandidatuddannelsesreform for at forbedre pædagoguddannelsen?

Kl. 10:50

Formanden (Søren Gade):

Ordføreren.

Kl. 10:50

Marlene Harpsøe (DD):

Man kan i hvert fald sige, at det er der, man kan frigive nogle midler til, at man kan investere i professionsbacheloruddannelserne og erhvervsskolerne. Når det så er sagt, må jeg indrømme, at hvis midlerne først frigives langt henne i 2028 og 2029, tænker jeg, at vi får brug for at finde nogle flere midler tidligere. Men hvem ved, det kan være, regeringen kommer med et udspil. Dansk økonomi ser jo tilsyneladende lidt bedre ud end forventet.

Kl. 10:50

Formanden (Søren Gade):

Fru Sofie Lippert.

Kl. 10:50

Sofie Lippert (SF):

Der ligger jo faktisk nogle midler i den aftale, der kom efter »Danmark kan mere I«, som vi endte med ikke lige at få brugt inden valget. Så der ligger jo faktisk nogle penge, vi kunne bruge på en pædagoguddannelse.

Nu ved jeg, at det selvfølgelig er svært for ordføreren at svare vedrørende aftaler fra før det her valg og sådan noget, men kunne det ikke være nogle af de midler, vi brugte på en pædagoguddannelse? Det er midler, som er sat af til uddannelse, og som endda er sat af til velfærdsuddannelser. Kunne vi få dem brugt på pædagoguddannelsen, så vi kan komme lidt hurtigere i gang og faktisk sikre gode nyuddannede pædagoger?

Kl. 10:51

Formanden (Søren Gade):

Ordføreren.

Kl. 10:51

Marlene Harpsøe (DD):

Det tænker jeg er bedre vi tager i en dialog i den kreds af partier, som skal forhandle om pædagoguddannelsen.

Kl. 10:51

Formanden (Søren Gade):

Tak for det. Og der er ikke flere korte bemærkninger, så vi siger tak til fru Marlene Harpsøe fra Danmarksdemokraterne. Jeg byder nu velkommen til fru Sandra Elisabeth Skalvig fra Liberal Alliance.

Kl. 10:51

(Ordfører)

Sandra Elisabeth Skalvig (LA):

Tak for ordet, og tak til ordføreren fra Radikale Venstre for at sætte gang i den her debat i forhold til pædagoguddannelsen. For pædagoger udfører hver eneste dag et meget vigtigt stykke arbejde med vores børn, vores unge og vores udsatte borgere, og jeg tænker derfor ikke, at der er nogen af de tilstedeværende ordførere, der er uenig i, at vi skal have en pædagoguddannelse, der uddanner dygtige pædagoger til vores samfund.

Uddannelses- og Forskningsministeriet foretog i 2021 en evaluering af pædagoguddannelsen. Det er en evaluering, hvor resultatet er bekymrende, for de studerende bliver simpelt hen ikke klædt godt nok på til den virkelighed, der møder dem, efter de har afsluttet deres uddannelse.

I Liberal Alliance mener vi, at der er behov for en mere praksisnær pædagoguddannelse. Vi synes derfor, at Reformkommissionens anbefaling om et udviklingsarbejde for, hvordan vi kan styrke vores pædagoguddannelse, er et fornuftigt forslag. Men det er helt centralt, at dem, der har den fornødne viden og de fornødne kompetencer, inddrages i processen. Det er derfor vigtigt, at udviklingsarbejde sker i tæt samarbejde med professionshøjskolerne, med de studerende og med arbejdsmarkedet, og at vi sammen kan udarbejde konkrete ændringsforslag til en ny og bedre pædagoguddannelse.

Men når det så er sagt, er det også afgørende, at pædagoguddannelsen og andre professionsbacheloruddannelser for den sags skyld for bliver professionsrettede uddannelser. En professionsbacheloruddannelse er ikke en universitetsuddannelse, og vi skal derfor ikke akademisere dem.

Der er ingen tvivl om, at det er afgørende, at vi udvikler en bedre pædagoguddannelse, men vi må ikke glemme de andre udfordringer, vi har på det pædagogiske område. For vi står i en situation, hvor vi mangler uddannede pædagoger på arbejdsmarkedet, og ikke nok med det, så er optagelsestallene på pædagoguddannelsen i frit fald. Men en ny pædagoguddannelse får ikke nødvendigvis flere til at vælge at søge ind på pædagoguddannelsen, og det får ikke nødvendigvis flere til at ville arbejde inden for det pædagogiske område.

Samtidig må vi ikke glemme, hvor meget bureaukratiet også spænder ben for, at pædagogerne kan bruge de kompetencer, som de har tilegnet sig under deres uddannelse. For vi skal ikke uddanne pædagoger til at sidde bag et skrivebord. I Liberal Alliance synes vi, det er på tide, at vi gør op med unødvendigt bureaukrati og papirnusseri, så pædagogerne fremover kan bruge deres tid på vores børn, vores unge og vores udsatte borgere. Tak for ordet.

Kl. 10:54

Formanden (Søren Gade):

Tak for det, og der er en enkelt kort bemærkning. Fru Lotte Rod, Radikale Venstre. Værsgo.

Kl. 10:54

Lotte Rod (RV):

Mener Liberal Alliance, at pædagoguddannelsen er lige så vigtig som læreruddannelsen?

Kl. 10:54

Formanden (Søren Gade):

Ordføreren.

Kl. 10:54

Sandra Elisabeth Skalvig (LA):

Jeg mener ikke, at man på den måde kan stille de to uddannelser op mod hinanden. Pædagoger er vigtige for vores samfund, men det er folkeskolelærere også.

Kl. 10:54

Formanden (Søren Gade):

Fru Lotte Rod.

Kl. 10:54

Lotte Rod (RV):

Men når jeg spørger, er det jo, fordi vi lige præcis har lavet sådan en proces for læreruddannelsen, som jeg ønsker mig for pædagoguddannelsen. Altså, vi havde kloge folk til at sidde og kigge på det – en udviklingsgruppe, som kom med rigtig gode anbefalinger. Og så havde vi nogle gode politiske forhandlinger, og har nu lavet en læreruddannelse, som er meget bedre end den gamle. Altså, skal vi ikke gøre præcis det samme for pædagoguddannelsen?

Kl. 10:55

Formanden (Søren Gade):

Ordføreren.

Kl. 10:55

Sandra Elisabeth Skalvig (LA):

Altså, jeg er meget enig i – som jeg egentlig også stod heroppe og sagde i min tale – at det er et meget fornuftigt forslag at indkalde til forhandlinger, men med de parter, der ligesom har kompetencerne til i et tæt samarbejde at kunne udvikle en ny og meget bedre pædagoguddannelse.

Kl. 10:55

Formanden (Søren Gade):

Tak for det. Der er ikke flere korte bemærkninger, og så siger vi tak til fru Sandra Elisabeth Skalvig fra Liberal Alliance. Jeg byder nu velkommen til fru Lise Bertelsen, Det Konservative Folkeparti.

Kl. 10:55

(Ordfører)

Lise Bertelsen (KF):

Tak for ordet. Jeg vil allerførst kvittere for diskussionen. Sikke mange kloge ting, der allerede er sagt, og jeg kan allerede mærke, at vi kan blive enige om en hel masse. Jeg er selv uddannet pædagog for 25 år siden, og det er godt nok længe siden, men det var en fantastisk uddannelse dengang, den havde høj faglig kvalitet, og jeg tror faktisk, at man skulle have et snit på 8 for at komme ind. Der er meget, der har ændret sig siden. Nok om det.

Evalueringen af pædagoguddannelsen i 2021, som mange har været inde på, pegede bl.a. på, at de nyuddannede pædagoger ikke er parat til at arbejde i praksis, hvilket for mig gav anledning til en kæmpe undren, da størstedelen af underviserne kommer fra praksis. Ligeledes pegede evalueringen på det faglige aspekt, som nogle påstår ikke er nutidigt og ikke er sammenligneligt på tværs af uddannelser. Det gav også undren. Man skal sammen i sektoren på professionshøjskolerne, professionsskolerne, lærerne, de studerende og arbejdsmarkedet, svarende til at man gentænke og udviklet læreruddannelsen, sætte sig sammen og finde ud af, hvad nutidens pædagoger skal kunne. Og det er rigtig vigtigt for Det Konservative Folkeparti, at tidlig opsporing bliver et af de allervigtigste elementer. Med tidlig opsporing tænker jeg både sproglig, social og motorisk udvikling, for alt for mange børn er alt for dårlige, både sprogligt og motorisk i forhold til social udvikling, altså leg og socialisering. Det kan tidligt opdages, om børnene har udviklingsforstyrrelser som f.eks. autisme, så for mig handler det om viden, hvad en normal udvikling af, hvad hele den pædagogiske indsigt er, og hvordan man får uddannet pædagoger til at observere og handle på, når børn ikke følger den helt almindelige udvikling, men som heldigvis de fleste børn gør. Hvis vi får uddannet og optimeret på pædagoguddannelsen, får vi uddannet pædagoger til at udvikle til veludvikling i stedet for fejludvikling og mistrivsel.

Jeg har udtalt mig i meget skarpe vendinger om Reformkommissionens anbefaling om at nedlægge 10. klasse og efterskoler, hvilket Det Konservative Folkeparti, hvis nogen skulle være i tvivl, er stærkt imod. Men jeg vil også benytte lejligheden til at anerkende kommissionens anbefalinger om netop tidlig opsporing og at styrke pædagoguddannelsen. Det er også rigtig vigtigt for mig, at der pågår et udviklingsarbejde, som sikrer, at nutidens pædagoger uddannes til nutidens udfordringer med fokus på, hvad det egentlig er, den moderne pædagog skal kunne, både teoretisk og fagligt. Jeg ser også problematikken i dag handle om et tidsperspektiv, og det er ikke hemmeligt, at jeg også synes, at vi bør kigge på et tidsperspektiv, og jeg ser rigtig meget frem til forhandlingerne om den kommende pædagoguddannelse, men jeg tænker, at tingene hænger sammen i et større perspektiv.

Så med den her lidt lange tale tænker jeg afslutningsvis at tilkendegive, at jeg tænker, at regeringen er på rette spor i forhold til at tænke helhedsperspektiv og en samlet uddannelsesreform. Så tak for ordet.

Kl. 10:59

Fjerde næstformand (Karina Adsbøl):

Tak til ordføreren. Der er en kort bemærkning til fru Lotte Rod, Radikale Venstre. Værsgo.

Kl. 10:59

Lotte Rod (RV):

Tak for talen. Jeg kan regne mig tilbage til, at ordføreren må have gået på 1992-uddannelsen, som måske også har været en af de bedste pædagoguddannelser, vi har haft. Så kunne ordføreren ikke sætte lidt flere ord på, hvad der for De Konservative er vigtigt at få med i en ny pædagoguddannelse?

Kl. 10:59

Fjerde næstformand (Karina Adsbøl):

Ordføreren.

Kl. 10:59

Lise Bertelsen (KF):

Jeg synes, jeg har nævnt meget af det. Jeg tænker, at man præcis skal kunne observere, om børn er på vej i ud i en fejludvikling, sådan at vi kan rette op tidligt, og sådan at vi kan forebygge i det her samfund. Det er noget af det, jeg tænker en pædagog skal kunne, og det er også noget af det, Reformkommissionen peger på, og som jeg gerne vil anerkende dem for.

Kl. 11:00

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre i ordførerrækken til hr. Alex Ahrendtsen, Dansk Folkeparti. Værsgo.

Kl. 11:00

(Ordfører)

Alex Ahrendtsen (DF):

Tak, formand. I Danmark har vi en tendens til at tro, at en pædagog kan erstatte mor og far, men det kan pædagogen ikke, og pædagogen skal heller ikke erstatte mor og far. Så jeg vil egentlig anbefale, at vi sænker ambitionerne og anerkender, at pædagogen altid vil være en erstatning for mor og far. Hvis vi har det på plads, kan vi jo tale om, hvor dygtigt alternativet så skal være. Og der må vi bare indrømme, at det står skidt til med pædagoguddannelsen, og det viser evalueringen. De af os, der har fulgt området i mange år, er ikke overrasket, det er også det, vi har hørt, og det er velsagtens også en af årsagerne til, at det er svært at rekruttere personale. Så tak for, at vi kan diskutere det i dag.

Hvad skal vi så gøre i stedet? Jeg er ikke sikker på, at De Radikales metode, nemlig at justere på det nuværende er det rigtige. De gange, Radikale Venstre har haft ansvar for at justere og ændre, er det gået galt. Jeg erindrer om, det var en radikal undervisningsminister, der stod i spidsen for den modulopbyggede læreruddannelse fra 2012, som vi 10 år senere har ændret. Så hvad skal vi så i stedet gøre? Det store problem med den nuværende pædagoguddannelse er jo, at den er ekstremt teoretisk, og det siger evalueringen jo også lidt indirekte, nemlig at der er for stor forskel på praksis, det vil sige det, de møder, når de er i praktik ude på daginstitutionen, og det, de så lærer på pædagoguddannelsen. Og jeg har aldrig forstået, at man skal læse franske teoretikere på en pædagoguddannelse; det giver ingen mening. Den her akademisering af et meget praktisk fag er simpelt hen gået amok, og det er jo bare et symptom på det, der er gået amok i Danmark.

Så hvad skal vi stadig gøre? Vi kunne f.eks. ændre pædagoguddannelsen fra at være en teoretisk-akademisk uddannelse til at være en erhvervsuddannelse. Sophie på 16 år kan komme i lære i en daginstitution i et kortere tidsrum, hvorefter hun så går i skole, og så kommer hun tilbage igen, ligesom vi kender det fra erhvervsuddannelserne, som er vekselvirkningsuddannelser. Hvad vil det bevirke? Jeg tror selv på, at det vil være mere attraktivt for unge mennesker at søge denne uddannelse, for så skal de ikke igennem de her franske teoretikere, så vil de komme ud i daginstitutionen og have med børn at gøre, som er det, der gør, at mennesker gerne vil arbejde i denne branche. De vil med det samme komme derud, og de vil få personale og fagpersoner til at vejlede dem, samtidig med at de så får en anvendt teoretisk undervisning, som vi kender det fra erhvervsuddannelserne. Det vil være et nybrud. Jeg er ikke sikker på, at man er rede til at gå den vej i Folketinget, fordi det ofte er justeringer, vi foretager os, men det ville for mig at se være ekstremt virkningsfuldt og også øge attraktiviteten for unge mennesker til at tage en pædagoguddannelse, og så ville vi på sigt også løse problemerne med at tiltrække arbejdskraft.

Et andet problem med pædagoguddannelsen er, at der næsten ingen musikundervisning er længere, og musik er et fantastisk redskab for en pædagog. Det er ikke bare til at berolige, skabe fællesskab, men også til at integrere børn af anden etnisk baggrund. Jeg så engang en far med sin 3-årige datter i en bus, og hun sad og sang »Rapanden Rasmus« i vilden sky, og faderen sad og smilede og var lidt forlegen, men hun var så glad, og det var tydeligt, at han ikke forstod alle ordene, men barnet lærte gennem musik, fordi der har været en pædagog, der kunne spille og synge. Så vi skal have opgraderet musikken, gerne i samarbejde med musikskoler eller konservatorier. Det vil være så nyttigt. Jeg har forsøgt at slå et slag for det i årevis, men det sker ikke. Det er to redskaber, det er to ting, som vi kan gøre noget ved, som også vil gøre den her uddannelse mere attraktiv. Tak for ordet.

Kl. 11:05

Fjerde næstformand (Karina Adsbøl):

Tak til ordføreren. Der er en kort bemærkning til fru Lotte Rod, Radikale Venstre. Værsgo.

Kl. 11:05

Lotte Rod (RV):

Erhvervsuddannelsen findes allerede – det er uddannelsen til pædagogisk assistent. Men ud over det er jeg meget enig i alt det, ordføreren siger om musik. Jeg mener, der skal meget mere musik ind i uddannelsen – det havde man i øvrigt også i i 1992-uddannelsen. Det er den ene ting.

Den anden ting handler om fagene. Der er meget, der plejer at skille hr. Alex Ahrendtsen mig, men der er også noget, der samler os, og det er holdningen om, at fagene skal fylde noget mere. Jeg synes jo, det er helt forkert, at pædagoguddannelsen i dag ikke har fag. F.eks. burde faget pædagogik jo fylde en stor del af hele pædagoguddannelsen.

Er Dansk Folkeparti ikke enig i, at vi skal have fagene og jo især pædagogik og f.eks. musik tilbage i pædagoguddannelsen?

Kl. 11:06

Fjerde næstformand (Karina Adsbøl):

Ordføreren.

Kl. 11:06

Alex Ahrendtsen (DF):

Ja, jeg tror jo meget på anvendt pædagogik og dermed også pædagogisk træning, som er knyttet tæt op til praksis, og det er netop problemet med den nuværende uddannelse, at den er så teoretisk og så akademisk, at den ikke har nogen forbindelse med praksis. Og den der uddannelse til pædagogisk assistent er jo ikke en pædagoguddannelse.

Jeg tror, at vi, hvis vi skal vende udviklingen, bliver nødt til at gøre pædagoguddannelsen til en erhvervsuddannelse. Det vil være mere attraktivt, det vil være lettere for folk at tage den uddannelse, i stedet for at de skal på gymnasiet for at kunne tage en pædagoguddannelse. Det er fuldstændig absurd. Vi skal vende det om. Vi har endda foreslået, at man kunne tage en eux gennem en erhvervsskole som en del af sin pædagogiske uddannelse. Jeg tror, det er den vej, vi skal til at gå. Og der er lande, der har stor succes med det – vi kan bare læne os op af deres erfaringer.

Kl. 11:07

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre i ordførerrækken til hr. Kim Edberg Andersen, Nye Borgerlige. Værsgo.

Kl. 11:07

(Ordfører)

Kim Edberg Andersen (NB):

Tak for det. Det er jo altid positivt, når man fra Folketingets partier hører en interesse for at uddanne pædagoger. Jeg må også sige, at som højrefløjspolitiker bliver jeg jo rimelig presset og lang i ansigtet, når jeg ser, at det er den personfaglige ting, vi skal fokusere på. Vi skal simpelt hen fokusere på aktiv deltagelse demokratisk. Så tænker jeg jo: Ja, så er de venstreorienterede i gang igen. Nu skal vi indoktrineres med de røde faner. Det er det, jeg læser. Det er bare, så I ved det. Når I skriver sådan noget her, bliver jeg helt bekymret for, om nu de små poder skal ud og rende med fanerne og synge »Når jeg ser et rødt flag smælde«. Og det skal vi væk fra, for pædagoger er faktisk rigtig vigtige. Så jeg køber faktisk rigtig meget ind på præmissen. Jeg ved, den kommer fra et godt sted. Men jeg er ikke sikker på, at det her er løsningen.

Jeg køber faktisk ind på den her præmis, som også kommer fra Dansk Folkeparti, med, at der er sket et skred i de uddannelser, vi har. Vi uddanner en masse akademikere, og så sender vi dem ud på arbejdsmarkedet som sygeplejersker eller pædagoger, og så duer de faktisk ikke, hverken som sygeplejersker eller som pædagoger. De har læst en masse bøger, men de har ikke rigtig fundet ud af, at det involverer mennesker. Der er jeg faktisk enig med hr. Alex Ahrendtsen. Jeg tror, at vi skal gøre det til en erhvervsuddannelse at blive pædagog. Og så bliver jeg nødt til som håndværker at sige, at vi faktisk også godt kan læse bøger og teori som håndværkere. Så det kan faktisk godt lade sig gøre at have godt teoretisk indhold, men starte ud med noget, som er så simpelt for os håndværkere. Det er den her faglige stolthed. Altså, lad os få stoltheden af at arbejde med børn og evnen til at arbejde med børn i fokus.

Jeg er helt tryg ved, at ministeren kommer frem til en god løsning. Jeg er faktisk helt tryg ved ministeren. Det er de nordjyske rødder, som gør, at vi får et bånd med det samme, og at jeg ved, at der kommer en ordentlig løsning. Det er jeg sikker på. Jeg er også sikker på, at ministeren ikke af ondskab kommer ud og lukker alle kandidatuddannelser, fordi vi skal have råd til pædagogerne. Jeg tror ikke, det er det, der er tanken. Men pengene skal jo være der et eller andet sted, og vi kan jo ikke bare blive ved med at poste penge i det. Så der er også noget med, at vi skal tænke over, at det hele skal finansieres, for det skal ikke først ske i 2030; det er jeg fuldstændig enig med ordføreren fra Radikale i. Der må godt ske noget inden.

Jeg er så heller ikke så bekymret for, hvis det bliver i 2025 og 2026, at vi så taber en hel generation af børn på gulvet, på grund af at vi ikke får det gjort, for de bliver jo uddannet nu. Jeg har selv boet i plejefamilie ved en fantastisk uddannet pædagog, som lige nøjagtig står for alt det, jeg håber at vi kan få ind i den her uddannelse. Selvfølgelig skal fagligheden være i top, men i sidste ende gælder det om at kunne agere sammen med børn og gøre vores børn til gode samfundsborgere. Det er ikke så meget, om vi gør pædagogerne aktivt demokratisk deltagende, for det er jeg ligeglad med. Hvem de stemmer på, eller hvem de har lyst til at stemme på, skal de holde fra vores børn; det skal familien nok fortælle dem. Det, de skal være i stand til, er selvfølgelig at gøre vores børn interesserede – interesserede i at være en deltager i et demokratisk samfund.

Så hvis man holdt op med at skrive det på den der måde og så bare skrev fagligheden og ikke tingen med den personlige udvikling, havde jeg nok have været mere tryg ved det. Lige nu er Nye Borgerlige fuldstændig tryg ved vedtagelsesteksten fra regeringen, og den kommer vi også til at tilslutte os.

Selv om Venstres ordfører før stod og smældede med, at vi aldrig nogen sinde tager ansvar i Nye Borgerlige, så gør vi det jo. Vi er jo faktisk med i rigtig mange aftaler. Vi var faktisk også gerne kommet til flere samtaler om f.eks. finansloven, men vi blev faktisk ikke indbudt. Så der gik noget galt. Men der er også mange, der er smuttet for os. Det kan være, at det kom i en forkert indbakke. Vi blev i hvert fald ikke indbudt, og så er det jo svært at tage ansvar. Vi har stemt for finansloven, skal det så siges. Til forskel for Venstre bliver jeg bare nødt til at sige, at det jo ikke er ansvar at kaste det, man siger og mener, på møddingen, fordi man får en ministerbil. Det er ikke ansvar.

Ansvar er at levere. Der ønsker jeg også, at ministeren tager det her seriøst. Det er selvfølgelig en meget lokal ting med de pædagogiske assistenter, som der ikke er råd til at få videre i systemet. Det skal vi have fundet nogle penge til, så vi får det løst. Så mange penge kan det ikke handle om. Fordelen ved dem er, at de viser, at de har interesse for børn. De har en erhvervsfaglig tilgang til det, og så læser de videre til pædagoger, når de går videre. Det giver god mening. Nogle gange skal vi også bare ordne de lavpraktiske ting.

Jeg har stor respekt for det, og jeg ved virkelig, at det kommer fra det rigtige sted fra fru Lotte Rod. Jeg er også sikker på, at hun er meget mere fagligt kompetent i det her. Så jeg kommer også til at lytte til fru Lotte Rod fremadrettet. Men der er jo selvfølgelig, som fru Lotte Rod også skal vide, den der bekymring om, at det bliver meget venstreorienteret for mig, når man skriver sådan der. Og så bliver jeg sådan lidt trist i stedet for at være positivt indstillet over for det fremadrettet. Men vi støtter vedtagelsesteksten i Nye Borgerlige.

Kl. 11:12

Fjerde næstformand (Karina Adsbøl):

Tak til ordføreren. Der er en række korte bemærkninger, først fra hr. Peter Juel-Jensen, Venstre.

Kl. 11:12

Peter Juel-Jensen (V):

Tak. Det her bliver jo en spændende debat. Nye Borgerlige vil lytte til De Radikale. Den havde jeg ikke lige set komme. Men jeg vil faktisk gerne teste ordføreren lidt. For ordføreren var lidt efter mig med hensyn til finansieringen af de pædagogiske assistenter, og jeg er jo fuldt på linje med ordføreren i, at de pædagogiske assistenter er meget brugbare, og at de har en stor effekt ude i vores pasningstilbud, og at de har mange gode kompetencer. Ordføreren sagde så, at den måde, jeg svarede på, var sådan noget a la Christiansborg og noget politisk hejs osv.

Nu har jeg siddet og kigget lidt og prøvet på at finde ud af, hvor mange penge Nye Borgerlige i deres finanslovsudspil har allokeret til pædagogiske assistenter, og der kan jeg ikke finde en eneste krone. Kan ordføreren så ikke fra landets fornemste talerstol fortælle os alle sammen, hvor mange penge man i sit finanslovsudspil har allokeret til pædagogiske assistenter, når man nu var så voldsomt efter mig?

Kl. 11:13

Fjerde næstformand (Karina Adsbøl):

Ordføreren.

Kl. 11:13

Kim Edberg Andersen (NB):

Men nu er virkeligheden jo, at vi i Nye Borgerlige vel sådan på en god dag lige nu er 2½ medlemmer, og det er rigtig flot for et regeringsbærende parti at sige, at Nye Borgerlige ikke kommer med nogen indspil, når det, der skete, var, at vi kom til en første forhandling om finansloven og sagde, at vi nok skal prøve at hjælpe med at finde penge både til det ene og det andet, at vi rigtig gerne vil være med i en finanslov, og man så ikke blev indbudt. Så der er ikke noget finanslovsudspil, for jeg tænkte, at jeg nok får en indbydelse, og jeg så kan bruge energien på det, men det mente regeringen jo tydeligvis ikke at vi skulle.

Så det er igen sådan lidt flot fra Venstre, men man kan jo sige, at virkeligheden rammer Venstre til næste valg ifølge meningsmålingerne. Så prøver I at komme ned på et sted, hvor man ikke laver finanslovsforslag, fordi man ikke har finansieringen til det. Men jeg vil sige, at der vist ikke er nogen tvivl om, at vi i Nye Borgerlige både går ind for familie og for pædagoger, og nu har jeg ikke været inde at kigge på jeres hjemmeside, men jeg ved, at der på vores ligger en fuldt finansieret plan, og der kan Venstres ordfører bare gå ind og se, at der er masser af penge. Men det kræver jo selvfølgelig, at der er lidt med noget offentligt bal på slottet i EU og noget, vi skal give køb på. For det er der, vi finder vores finansiering.

Kl. 11:14

Fjerde næstformand (Karina Adsbøl):

Tak. Ordføreren har trykket sig ind for sin anden korte bemærkning. Værsgo.

Kl. 11:14

Peter Juel-Jensen (V):

Jeg kan forstå, at man, på trods af, at man skosede Venstre for ikke at have allokeret penge til pædagogiske assistenter, så heller ikke selv har prioriteret det i sit finanslovsudspil, fordi man faktisk slet ikke har noget. Så alt det der med Christiansborghejs osv., det der med, at man siger, hvad man mener, og man mener, hvad man siger, gælder så alle andre, men det skal bare ikke gælde Nye Borgerlige. Den tager jeg med herfra, samt at Nye Borgerlige vil rette sig ind efter Radikale Venstre. Tusind tak.

Kl. 11:14

Fjerde næstformand (Karina Adsbøl):

Ordføreren.

Kl. 11:14

Kim Edberg Andersen (NB):

Nej, det, Venstres ordfører kan tage med herfra, er, at jeg mener nøjagtig, hvad jeg siger, når jeg får sådan en gang rundesnak fra et medlem, som er ordfører fra et af regeringspartierne, og det står jeg ved. Men det har vi jo hørt på rigtig, rigtig mange områder. Sjovt nok har Venstre haft rigtig, rigtig travlt med at cykle baglæns på alt det, de har sagt og gjort tidligere, og det døjer vi ikke med i Nye Borgerlige. For vi siger nemlig det, vi tænker, og gør det, vi siger, og nej, selvfølgelig har vi ikke mandskab til at lave et finanslovsudspil. Men ved du hvad, det gjorde vi, allerede dengang vi var fire mandater sidst. Så hvis Venstre bare kunne komme med sådan en helt lavpraktisk fornuftig forklaring på, hvordan man kan sige noget så konsekvent, at man ikke vil i regering, og man så køber det for et par lædersæder i en bil bagefter, så vil jeg være glad, og det burde man kunne med så stor en organisation bag ved sig.

Kl. 11:15

Fjerde næstformand (Karina Adsbøl):

Tak, og jeg vil minde ordføreren om, at man ikke anvender direkte tiltale.

Så er det fru Lotte Rod fra Radikale Venstre. Værsgo.

Kl. 11:15

Lotte Rod (RV):

Tak for talen, som jo på en måde måske var den mest interessante af mange af de taler, der har været, fordi ordføreren sætter nogle ord på, hvad man ser som værdier for vores pædagogik. Altså, ordføreren må lige uddybe, hvad det var, der var specielt venstrefløjsagtigt, altså om det var det der med det demokratiske. For det, jeg lægger i den fagpersonlige dannelse, den etiske og kritiske bevidsthed, er jo lige præcis det, ordføreren faktisk sætter ord på, nemlig pædagogens ansvarlighed over for f.eks. det barn, man har ansvaret for, og så kritikken og refleksionen over, hvorfor man lykkedes med det her, eller hvad man skal prøve at gøre anderledes næste gang for at kunne gøre det endnu bedre for barnet. Det er jo præcis det, jeg synes er det vigtigste, altså den etiske, pædagogiske forpligtelse eller fordring, man har over for det barn, man er over for. Og i dag har vi en pædagoguddannelse, som er fuldstændig blottet for det i sine formål.

Så det er jo lige præcis det, jeg gerne vil have skrevet ind. Så skal vi ikke gøre det?

Kl. 11:16

Fjerde næstformand (Karina Adsbøl):

Ordføreren.

Kl. 11:16

Kim Edberg Andersen (NB):

Jo, lad os endelig gøre det, og jeg kan også godt forklare, hvorfor det er sådan, at jeg som en helt almindelig håndværker siger det med den fagpersonlige dannelse over for en faglig dannelse. Og når man siger »fagpersonlig«, og man vil uddanne pædagogen til være en, som har interesse for og evnen til aktivt at medvirke i et demokratisk samfund, så tænker jeg, at okay, man skal være aktivt medvirkende. Men rigtig, rigtig mange af dem, som søger ind på pædagoguddannelsen, er i forvejen venstreorienterede. Hvad er det, man skal være aktivt medvirkende til? Det er der, min bekymring er. Skal man være aktivt medvirkende til at påvirke poderne, eller skal man bare være aktivt medvirkende til at gøre poderne interesserede i selv at være aktivt deltagende? Så det er, når ordføreren siger, at det er en fagpersonlig dannelse, jeg bliver bekymret. Havde det nu været en faglig dannelse, havde jeg jo nok været knap så bekymret.

Kl. 11:17

Fjerde næstformand (Karina Adsbøl):

Ordføreren for sin anden korte bemærkning.

Kl. 11:17

Lotte Rod (RV):

I den kvalitetsundersøgelse, vi lige har fået af vores vuggestuer, er et af de tal, som gør rigtig ondt på mig, at det – mener jeg så det er – er to tredjedele af alle børn, som ikke får hjælp til at komme ind i legen. Det vil sige, at det er helt små børn, som oplever, at de andre leger med hinanden, og at de gerne vil være med, og at de simpelt hen ikke ved, hvordan de skal gøre. Det er jo nogle af de børn, som senere hen ender med at have det rigtig svært i skolen og føler sig udenfor, og som måske faktisk ender med at få det rigtig skidt og rigtig svært resten af deres liv. Derfor synes jeg, der er en forpligtelse til, at vores pædagoger skal hjælpe alle børn til at føle, at de er en vigtig del af fællesskabet, at de har noget at bidrage med.

Kl. 11:18

Fjerde næstformand (Karina Adsbøl):

Ordføreren.

Kl. 11:18

Kim Edberg Andersen (NB):

Jamen fællesskabet i en børnehave er jo ikke nødvendigvis noget, hvor de behøver at være demokratisk involveret, altså politisk. For jeg læser også »demokratisk« som en politisk involvering, og det er jo måske dybest set der, hvor vi snakker forbi hinanden. Jeg mener stadig væk, at det, hvis man lavede det her om til at være knap så akademisk højtravende, som det er blevet til over et årti, og meget mere fagligt bundet i noget erhvervsuddannelse, hvor det handler om lysten til og de menneskelige egenskaber til at have med børn at gøre, så falder de fleste pædagoger meget naturligt at se ud over flokken, og så kan der selvfølgelig også være noget med normeringerne. Det køber jeg også fuldstændig ind på. Men at man sørger for, at børn inddrager hinanden, er jo den voksnes ansvar, uanset om man har en akademisk eller for min skyld også meget gerne en erhvervsmæssig uddannelse.

Kl. 11:18

Fjerde næstformand (Karina Adsbøl):

Tak til ordføreren. Der er ikke flere korte bemærkninger, så vi går videre til uddannelses- og forskningsministeren. Værsgo.

Kl. 11:19

Uddannelses- og forskningsministeren (Christina Egelund):

Tak for det, formand, og tak til alle deltagende ordførere for, synes jeg, en virkelig god debat. Også tak til Radikale Venstre for at have tage initiativ til at diskutere det her. Jeg synes på alle måder, det har været en opløftende debat, og hvis der er noget, der binder os sammen, er det jo et engagement i at få en god pædagoguddannelse. Jeg synes nærmest, engagementet driver ned ad væggene herinde: Der har været passionerede tale for sådan mere åndelighed, kritisk tænkning, mere musik og balance mellem teori og praksis i uddannelsen. Og hvis man skal omsætte det sidste til et slogan, lyder det, som om der er et ønske om mere praktik og lidt mindre Bourdieus. Tak til Nye Borgerliges ordfører for tilliden til, at det hele med mine egne ydmyge nordjyske rødder nok skal gå. Tak for det. Jeg bilder mig nu ikke ind, at de der rødder ligesom gør arbejdet af sig selv; der skal også noget handling på bordet.

Når vi diskuterer alle mulige ting, har vi jo sondringer imellem kvalitet og kvantitet, som om de er hinandens modsætninger, og det er de selvfølgelig også nogle gange. Jeg tror, at når det kommer til pædagoguddannelsen, er begge dele faktisk værd at tale om. Begge dele er på spil, og der er sådan set også en sammenhæng mellem de to ting.

Noget, vi ikke har diskuteret så meget i dag, er den rekrutteringskrise, som vi har på mange velfærdsuddannelser, herunder også på pædagoguddannelsen. I den anledning vil jeg bare flage, at jeg er glad for, at det lykkedes for ikke så længe siden at lave en justering af den udflytningsaftale, som blev indgået i sidste folketingssamling, så der nu alligevel ikke skal lukkes pladser i de fire store byer på de store velfærdsuddannelser. Det var der opbakning til i hele aftalekredsen, og det vil jeg gerne kvittere for. Det er et skridt på vejen, tror jeg, til at imødegå den rekrutteringskrise, der er, også til pædagoguddannelsen.

Så er jeg meget enig i det, som SF's ordfører, fru Sofie Lippert, sagde, nemlig at det her med rekrutteringskrise og kvalitet jo selvfølgelig også hænger sammen, men at højere kvalitet ikke løser rekrutteringskrise alene, men at en højere kvalitet i uddannelsen selvfølgelig kan være et skridt på vejen.

Så er der blevet spurgt til regeringens handlinger, og der blev også spurgt sådan meget detaljeret til, hvem det er, der har sat tingene ikke bare på pause, men trykket på stopknappen, må man forstå. Var det Socialdemokratiet? Var det Venstre, Danmarks Liberale Parti? Eller var det Moderaterne? Der tror jeg, jeg kan glæde fru Lotte Rod med, at der ikke er nogen, der har trykket på stopknappen; der er ikke nogen, der siger, at ting skal stoppe, og at nu vil vi ikke mere. Tværtimod synes jeg, regeringen længe har sagt, at vi anerkender, at der skal handles på baggrund af den evaluering af pædagoguddannelsen, der ligger. Så der er ikke trykket på nogen stopknap her.

Når vi så tager fat og så trykker på startknappen sådan for alvor, tror jeg – det er bare lige en refleksion fra min side – det er meget, meget vigtigt, at det, når vi gør det, så sker det med inddragelse af de parter, som faktisk kender sektoren og arbejder med den til daglig, og af respekt for deres faglighed. Det ved jeg, for jeg har lyttet mig til det, men jeg var desværre ikke selv en del af det, nemlig at man, da man udviklede den nye læreruddannelse, som træder i kraft til sommer, havde en rigtig, rigtig god og inddragende proces, som hele sektoren var rigtig glade for. Det tror jeg vi skal forsøge at eftergøre, når vi skal i gang med at kigge på en ny pædagoguddannelse.

Et af de elementer, som er bærende for den nye læreruddannelse, er jo respekten for kompetencefordelingen mellem os som politikere og så dem, der er faglige. Der er jo i virkeligheden i den nye læreruddannelse lagt meget stor vægt på, at der også skal være lokale friheder og faglige friheder til at gøre det, man er god til. Og i virkeligheden er det jo også et signal herfra om, at vi politikere jo ikke er pædagoger; det er ikke os, mener jeg, der skal fastlægge de pædagogiske metoder, og slet ikke her i Folketingssalen. Det tror jeg vi skal overlade til dem, som har forstand på det. Nu har jeg lyttet mig til, at vi har en pædagog i ordførerkredsen, og det er jo dejligt også på den måde at have en faglig ekspertise at drage nytte af, men jeg er som minister meget optaget af en ordentlig inddragelse af den berørte sektor, og at vi ikke går for langt i vores detailregulering fra politisk side, men faktisk insisterer på respekt for den faglighed, der bor også uden for Slotsholmen. Det tror jeg skal være mine bemærkninger for nu.

Kl. 11:24

Fjerde næstformand (Karina Adsbøl):

Tak til ministeren. Der er en kort bemærkning til fru Lotte Rod, Radikale Venstre.

Kl. 11:24

Lotte Rod (RV):

Ministeren siger, at hun synes, at det har været en dejlig debat. Jeg synes også, det er dejligt at diskutere pædagoguddannelsen, men jeg spurgte jo faktisk specifikt til, hvilke tanker regeringen gør sig om pædagogers fagpersonlige dannelse og etiske og kritiske bevidsthed og om formål og fag på pædagoguddannelsen. Det eneste, regeringen i dag har svaret med, er, at det har man ikke nogen holdning til endnu, og at det kun bliver en del af det generelle uddannelsesudspil. Derfor har jeg lyst til at spørge: Hvornår kan vi så forvente at regeringen nedsætter en udviklingsgruppe, som tager stilling til fag og formål i pædagoguddannelsen?

Kl. 11:24

Fjerde næstformand (Karina Adsbøl):

Ministeren.

Kl. 11:25

Uddannelses- og forskningsministeren (Christina Egelund):

Jamen det gør vi, når vi er klar til det. Altså, jeg kan ikke komme det nærmere end det. Herfra synes jeg at der kommer en meget tydelig tilkendegivelse af, at det skal vi i gang. Det næste, der skal ske, er jo så, at der sættes en dato på det. Det er vi ikke klar til endnu, men det skal vi nok blive. Vi har igangsat – og det ved ordføreren – et meget ambitiøst reformprogram af hele uddannelsessektoren. Vi er, som det er alle bekendt, startet med at kigge på en reform af kandidatuddannelserne på universitetet, men altså med en fuldstændig klar tilkendegivelse af, at vi skal hele vejen rundt.

Kl. 11:25

Fjerde næstformand (Karina Adsbøl):

Spørgeren for sin anden korte bemærkning.

Kl. 11:25

Lotte Rod (RV):

Jeg kan jo godt høre, at det her kommer til at tage flere år, inden der så kan være en ny pædagoguddannelse. Derfor har jeg lyst til at følge op med: Vil ministeren så i det mindste sikre, at det midlertidige løft, vi har lavet, af pædagoguddannelsen kommer til at fortsætte ind i næste år?

Kl. 11:25

Fjerde næstformand (Karina Adsbøl):

Ministeren.

Kl. 11:25

Uddannelses- og forskningsministeren (Christina Egelund):

Jeg er fuldstændig med på, at der er et midlertidigt løft, som udløber med udgangen af det her år. Det vil jo være noget, der i så fald skal adresseres i en finanslovsforhandling. Det kan vi ikke stå og tage her i en forespørgselsdebat om kritisk tænkning og en ny pædagoguddannelse.

Kl. 11:26

Fjerde næstformand (Karina Adsbøl):

Tak til ministeren. Der er ikke flere korte bemærkninger.

Da der ikke er flere, der har bedt om ordet, er forhandlingen sluttet.

Afstemningen om de fremsatte forslag til vedtagelse vil som nævnt først finde sted torsdag den 25. maj 2023.

Det næste punkt på dagsordenen er spørgetiden, men som meddelt på ugeplanen starter spørgetiden først kl. 13.00. Mødet genoptages således kl. 13.00.

Mødet er udsat. (Kl. 11:26).

Det næste punkt på dagsordenen er:

2) Besvarelse af oversendte spørgsmål til ministrene (spørgetid).

Kl. 13:00

Formanden (Søren Gade):

Mødet er genoptaget. Det næste punkt på dagsordenen er besvarelse af oversendte spørgsmål til ministrene.

Vi går til spørgsmål 1. Det er til udenrigsministeren, som jeg byder velkommen til, og jeg byder velkommen til spørgeren, fru Trine Pertou Mach fra Enhedslisten.

Kl. 13:00

Spm. nr. S 643

1) Til udenrigsministeren af:

Trine Pertou Mach (EL):

Hvordan ser ministeren på, at der stadig ikke er gennemført en uafhængig undersøgelse af og dermed ikke placeret et ansvar for den massakre, der blev begået af srilankansk militær i 2009, i lyset af at der er gået 14 år, siden borgerkrigen på Sri Lanka sluttede, og hvad agter regeringen at gøre i EU-regi, for at retfærdighed og forsoning kan opnås for den tamilske befolkning?

Formanden (Søren Gade):

Værsgo.

Kl. 13:00

Trine Pertou Mach (EL):

Tak. Spørgsmålet lyder: Hvordan ser ministeren på, at der stadig ikke er gennemført en uafhængig undersøgelse af og dermed ikke placeret et ansvar for den massakre, der blev begået af srilankansk militær i 2009, i lyset af at der er gået 14 år, siden borgerkrigen på Sri Lanka sluttede, og hvad agter regeringen at gøre i EU-regi, for at retfærdighed og forsoning kan opnås for den tamilske befolkning?

Kl. 13:00

Formanden (Søren Gade):

Udenrigsministeren.

Kl. 13:00

Udenrigsministeren (Lars Løkke Rasmussen):

Tak for det. Det er jo rigtigt, at borgerkrigen ophørte i 2009, og siden da og fortsat støtter Danmark op om fred og forsoning i Sri Lanka. Og derfor ser jeg selvfølgelig også med stor alvor på, at de ansvarlige for menneskerettighedskrænkelserne under borgerkrigen ikke er blevet stillet til ansvar.

Vi arbejder primært gennem FN og EU. Vi bakker aktivt op om EU's arbejde for, at der nedsættes en uafhængig undersøgelseskommission. Det er en svær proces. EU anvender flere værktøjer for at engagere Sri Lanka i fred og forsoning, og der er også fokus på den her politiske dialog under den såkaldte fælles EU-Sri Lanka-kommission og de tilhørende arbejdsgrupper. Og samtidig anvendes også udviklingsmidler og handelsinstrumenter til at engagere den srilankanske regering i dialogen.

Så kan jeg sige, at i kraft af Danmarks medlemskab af FN's Menneskerettighedsråd var der i marts 2021 en situation, hvor vi aktivt medvirkede til at stemme en resolution igennem, som havde fokus på at fremme forsoningsprocessen og sikre, at de ansvarlige for menneskerettighedskrænkelserne stilles til ansvar. Det er en yderst vigtig proces, som vi stadig støtter op om.

Kl. 13:02

Formanden (Søren Gade):

Spørgeren.

Kl. 13:02

Trine Pertou Mach (EL):

Tak. Og tak til ministeren for svaret. Grunden til, jeg stiller det her spørgsmål i dag, er selvfølgelig, at det i sidste uge var den 18. maj, som er den årlige markeringsdag for massakren, og hvor mange tamiler var samlet på Rådhuspladsen her i København – netop for at markere dagen, hvor folk har mistet familie, eller hvor deres venner har mistet familie osv.

Så det er stadig væk en proces, hvor man mangler en eller anden form for afslutning. Og det er jo en grund til, at det også er vigtigt at tale om her i Folketingssalen. Altså, der var i hvert fald 70.000 mennesker, som blev dræbt, og der er mange, mange tusind mennesker, der stadig væk er savnet. Og derfor er det rigtig godt at høre, at ministeren og regeringen også bakker op om i EU-regi, at man ligesom får etableret den her uafhængige kommission.

Noget af det, som man kan sige er vigtigt her, er jo i virkeligheden, at hvis man ikke får den kommission, at hvis ikke man får en undersøgelse, hvor der bliver placeret et ansvar, så er det svært at forestille sig for den tamilske befolkning, at man kan komme videre med en forsoning og dermed med en retfærdig fred. Hvor langt er det i virkeligheden i processen i EU-regi? Altså, hvad er det for nogle knaster, der gør, at man endnu ikke har fået etableret en uafhængig undersøgelse af det, der pågik tilbage i 2009?

Kl. 13:03

Formanden (Søren Gade):

Udenrigsministeren.

Kl. 13:03

Udenrigsministeren (Lars Løkke Rasmussen):

Jamen det er jo rigtigt, at det var en rædselsfuld borgerkrig og med estimerede tabstal på 60.000-100.000. Det er niveauet, ikke – uden at kunne sætte præcise tal på? Og derfor har der også været det her pres på for at få Sri Lanka til ligesom at anerkende, at der var behov for at nedsætte noget eksternt uafhængigt. Det er der ikke noget gennembrud på.

Der er en srilankansk ambition om at håndtere det internt, og noget af det, der vel aktuelt arbejdes på fra deres side, er jo sådan med sydafrikansk inspiration at nedsætte en sandheds- og forsoningskommission. Men jeg kan ikke stå her og sige, at der er noget aktuelt gennembrud.

Kl. 13:04

Formanden (Søren Gade):

Spørgeren.

Kl. 13:04

Trine Pertou Mach (EL):

Det er jo selvfølgelig rigtig ærgerligt, og selvfølgelig kan ministeren heller ikke garantere, at der vil komme det. Men er det noget, man vil sigte på, når der på et tidspunkt bliver et dansk formandskab for EU? Er det noget, man vil lægge sig særlig i selen for sker der, hvis der ikke sker noget inden?

Kl. 13:04

Formanden (Søren Gade):

Udenrigsministeren.

Kl. 13:04

Udenrigsministeren (Lars Løkke Rasmussen):

Altså, der er jo en løbende dialog med Sri Lanka, og det er der bl.a. i indeværende år, fordi den her særlige GSP+-relation, som EU har til Sri Lanka, står til at udløbe i år. Det er også nogle svære forhandlinger, allerede af mange andre grunde. Det er ikke sikkert, at det lykkes, og det kan være, at man bliver nødt til at forlænge den eksisterende ordning midlertidigt, men det er jo i hvert fald en oplagt lejlighed til også at drøfte de her menneskerettighedsspørgsmål. Så det skal EU jo bestemt gøre brug af.

Kl. 13:04

Formanden (Søren Gade):

Spørgeren for et afsluttende spørgsmål.

Kl. 13:04

Trine Pertou Mach (EL):

Tak. Og tak for det. Det er godt at høre, at ministeren i hvert fald også er stærkt opmærksom på det her ufærdige spørgsmål og store problem for den tamilske befolkning.

Jeg forstår også ministerens sidste svar, som om man fra dansk side vil fastholde et fokus på det – både for nuværende, men også i det øjeblik, at Danmark overtager EU-formandskabet. Og jeg håber, at ministeren vil bekræfte, at det er rigtigt forstået.

Kl. 13:05

Formanden (Søren Gade):

Udenrigsministeren.

Kl. 13:05

Udenrigsministeren (Lars Løkke Rasmussen):

Det kan jeg godt bekræfte. Altså, vi ligger på en konsolideret EU-linje i de her spørgsmål. EU har et fortsat og vedholdende fokus på det her, og det vil vi selvfølgelig også have på det tidspunkt, hvor vi, i andet halvår af 2025, har et EU-formandskab. Man kunne jo så håbe, at sagen var håndteret inden, ikke?

Kl. 13:05

Formanden (Søren Gade):

Det afslutter spørgsmålet. Vi siger tak til udenrigsministeren og tak til fru Trine Pertou Mach fra Enhedslisten.

Jeg byder nu velkommen til finansministeren, og det næste spørgsmål stilles af fru Lotte Rod, Radikale Venstre.

Kl. 13:05

Spm. nr. S 637

2) Til finansministeren af:

Lotte Rod (RV):

Hvad er ministerens holdning til anbefalingerne fra Ekspertudvalget på socialområdet om at fratage borgere muligheden for at vælge alle tilbud, som bare er 1 kr. dyrere end kommunens, lægge udgiftsloft over kvindekrisecentre, forsorgshjem og herberger, øge de økonomiske hensyn i forhold til de faglige vurderinger og borgerens ønsker og gå til kanten af handicapkonventionen?

Skriftlig begrundelse

Der henvises til Ekspertudvalget på socialområdet, »Delrapport 1 - foreløbige anbefalinger til en bæredygtig faglig og økonomisk udvikling af socialområdet«, 2023.

Formanden (Søren Gade):

Værsgo.

Kl. 13:05

Lotte Rod (RV):

Hvad er ministerens holdning til anbefalingerne fra Ekspertudvalget på socialområdet om at fratage borgere muligheden for at vælge alle tilbud, som bare er 1 kr. dyrere end kommunens, lægge udgiftsloft over kvindekrisecentre, forsorgshjem og herberger, øge de økonomiske hensyn i forhold til de faglige vurderinger og borgerens ønsker og gå til kanten af handicapkonventionen?

Kl. 13:06

Formanden (Søren Gade):

Finansministeren.

Kl. 13:06

Finansministeren (Nicolai Wammen):

Tak for det. Spørgsmålet angår jo i høj grad et ressort, der ikke er mit, men socialministerens. Men jeg vil da gerne sige, at for regeringen er det vigtigt, at midlerne på velfærdsområdet anvendes med omtanke, så de gør mest mulig gavn. Det gælder i sagens natur også på det specialiserede socialområde, hvor kommunerne yder hjælp og støtte til mere end 180.000 børn, unge og voksne. I den gruppe er de mest udsatte borgere, og derfor er det også et meget vigtigt område i den kommunale velfærd.

Samtidig er det også et område, hvor kommunerne oplever et meget stort udgiftspres. Siden 2018 er kommunernes udgifter til området steget med 4,5 mia. kr. Kommunerne har derfor også givet klart udtryk for, at de er pressede her, og at det har en påvirkning i forhold til de øvrige kommunale serviceområder.

Derfor aftalte den daværende regering og KL med »Aftale om kommunernes økonomi for 2022« at nedsætte et ekspertudvalg, der skal komme med anbefalinger til en bæredygtig faglig og økonomisk udvikling på socialområdet. Ekspertudvalget er et uafhængigt udvalg, og jeg noterer mig, at ekspertudvalget i maj 2023 har afleveret sin første delrapport, som belyser udgiftsudviklingen på området og indeholder en række konkrete anbefalinger, herunder de anbefalinger, som spørgeren nævner i sin tale.

Samtidig noterer jeg mig, at ekspertudvalget ved udgangen af året vil fremlægge sine endelige anbefalinger, som også skal fokusere på forebyggelse, fokus på kerneopgaven, viden om, hvad der virker, og progression for borgeren. Det fremgår af sidste års aftale om kommunernes økonomi for 2023, at regeringen og KL skal drøfte ekspertudvalgets anbefalinger løbende som led i de årlige økonomiforhandlinger. Og som det sikkert er spørgeren bekendt, er vi netop nu i fuld gang med årets forhandlinger. Som vanlig kommenterer jeg naturligvis ikke på, hvad der drøftes i de igangværende forhandlinger. Det er noget, som vi har i dialogen med KL, og derfor kan jeg ikke komme det nærmere i dag.

Kl. 13:08

Formanden (Søren Gade):

Spørgeren.

Kl. 13:08

Lotte Rod (RV):

Jeg vil gerne spørge ind til det, som finansministeren siger om at bruge pengene med omtanke. Lige nu er der faktisk ret mange kommunalpolitikere, som ikke rigtig kan gøre noget. Sidste år var der budgetoverskridelser på skoleområdet i 87 af landets kommuner. Og skoleeleverne, lærerne, pædagogerne, skolelederne og forældrene har lige skrevet et brev til finansministeren, hvor de skriver, og jeg citerer:

»Vi har i de seneste år set en negativ spiral, hvor vi på skolerne for at få det årlige budget til at stemme må bruge stadig færre penge på forebyggelse velvidende, at vi dermed kan ende med at skubbe endnu flere over i dyre specialtilbud.«

Derfor vil jeg gerne spørge ind til, hvad der er regeringens økonomiske plan for, at kommunalpolitikere rent faktisk har noget at gøre godt med. Altså, er det hovedsagelig at følge ekspertgruppens anbefalinger om at skære ned, eller vil regeringen også prioritere nye penge til forebyggelse?

Kl. 13:09

Formanden (Søren Gade):

Finansministeren.

Kl. 13:09

Finansministeren (Nicolai Wammen):

Regeringen har i lighed med den tidligere regering valgt at sige, at når der kommer flere børn og ældre – og det gør der heldigvis – skal der også følge penge med. Det betyder jo, at inden vi overhovedet har haft den første forhandlingsrunde med kommunerne, har vi på forhånd reserveret 1,25 mia. kr. til netop det. Det er vigtigt, men jeg bilder mig ikke ind, at det løser alle problemer derude. Der er nogle svære prioriteringer, som man skal lave ude i den enkelte kommunalbestyrelse. Der håber jeg selvfølgelig, og det har jeg også tillid til, at man prioriterer de vigtigste opgaver først. Det siger også sig selv, at den situation, vi har haft, med inflation har gjort den opgave endnu vanskeligere.

Kl. 13:10

Formanden (Søren Gade):

Spørgeren.

Kl. 13:10

Lotte Rod (RV):

Kommunalpolitikerne har været meget tydelige, i forhold til at de her penge ikke slår til. Altså, hvis man kigger ned i ekspertudvalgets rapport, kan man jo se, at det især er antallet af voksne med autisme, som er stigende, og dermed er der et øget behov for den specialiserede støtte. Hvis man kigger lidt på tallene bare i forhold til dengang, hvor jeg selv var barn, er der sket en stigning, så det er seks gange så mange børn og unge, der får angst i dag, det er syv en halv gange så mange, der får depressioner, og det er ti til femten gange så mange, som får adhd og autisme. Derfor er der jo også noget økonomisk i det her, altså ud over det menneskelige. Så jeg kan simpelt hen ikke forstå, hvorfor regeringen ikke først og fremmest er kommet med en plan for at forebygge, at så mange børn og unge og dermed også voksne faktisk kommer derud, hvor de har det så skidt, at de har brug for det specialiserede.

Kl. 13:10

Formanden (Søren Gade):

Ministeren.

Kl. 13:10

Finansministeren (Nicolai Wammen):

Der er ingen tvivl om, at rigtig mange børn og unge er i en svær situation, og at vi oplever flere diagnoser. I det hele taget er det her noget, der påvirker rigtig mange børn og unge, deres familier og hele det danske samfund, og det tager vi som regering naturligvis dybt alvorligt. Det er også noget af den dialog, vi har med kommunerne. Vi sidder som sagt netop nu og ser på, hvordan vi i de her forhandlinger kan skabe de rammer for kommunerne, både i forhold til at kunne give tilbud til borgerne, men også i forhold til, at de kan få deres økonomi til at hænge sammen. Det er præcis det, forhandlingerne handler om lige nu. Jeg har stor forståelse for lysten til at vide, hvad vi taler om, men jeg håber også på forståelse for, at der er en forhandling i gang, som jeg forventer er afsluttet inden for kort tid.

Kl. 13:11

Formanden (Søren Gade):

Spørgeren for sit afsluttende spørgsmål.

Kl. 13:11

Lotte Rod (RV):

Ud over det kan man sige, at nu har regeringen faktisk lige fundet 16 mia. kr. ekstra, så der bliver jo en mulighed for, at regeringen faktisk kan prioritere det, som man så gerne vil. Derfor vil jeg gerne slutte af med at spørge: Hvad vil regeringen for hver 100 kr. egentlig gerne prioritere? Hvor meget ud af 100 kr. vil man prioritere på børn og unge og forebyggelse?

Kl. 13:12

Formanden (Søren Gade):

Finansministeren.

Kl. 13:12

Finansministeren (Nicolai Wammen):

Regeringen er dybt optaget af at prioritere psykiatrien og også indsatsen i forhold til vores børn og unge. Det er jo bl.a. derfor, at den 10-årsplan, som man allerede tog vigtige skridt i forhold til under den tidligere regering, også er en meget væsentlig del af den her regerings politik. Allerede i forbindelse med finansloven, som vi indgik for kort tid siden, hvor der var meget få midler at gøre godt med, valgte vi, at det psykiatriske område er et af dem, hvor vi vil give mulighed for at fremrykke nogle af de initiativer, som vi ellers skulle have ventet med. Jeg håber meget, at man vil se, at også på det psykiatriske område kan vi få endnu mere fart og styrke i indsatsen i de kommende år, for det er der brug for.

Kl. 13:12

Formanden (Søren Gade):

Tak. Det afslutter spørgsmålet. Vi siger tak til finansministeren.

Vi går til næste spørgsmål. Jeg byder nu velkommen til børne- og undervisningsministeren, og spørgsmålet er igen af fru Lotte Rod, Radikale Venstre.

Kl. 13:13

Spm. nr. S 638 (omtrykt)

3) Til børne- og undervisningsministeren af:

Lotte Rod (RV):

Hvad er ministerens holdning til at fastsætte og insistere på et økonomisk »bundniveau« for skolen, så der ikke bliver ved med at være elever i næsten alle skoleklasser, der ikke får den støtte, som de har brug for?

Skriftlig begrundelse

Der henvises til børne- og undervisningsministerens besvarelse af 2022-23 (2. samling), BUU alm. del – samrådsspørgsmål E.

Formanden (Søren Gade):

Værsgo.

Kl. 13:13

Lotte Rod (RV):

Tak. Hvad er ministerens holdning til at fastsætte og insistere på et økonomisk bundniveau for skolen, så der ikke bliver ved med at være elever i næsten alle skoleklasser, der ikke får den støtte, som de har brug for?

Kl. 13:13

Formanden (Søren Gade):

Ministeren.

Kl. 13:13

Børne- og undervisningsministeren (Mattias Tesfaye):

Tak for det her vigtige spørgsmål. Vi havde jo også et rigtig godt samråd om emnet for en måneds tid siden, hvor vi kom langt omkring diskussionerne, både i forhold til gruppen af elever med uindfriede støttebehov og de grundlæggende forudsætninger for kvalitet i folkeskolen.

Styringen af folkeskolen er jo et kommunalt anliggende, og det inkluderer også tildelingen af ressourcer, og jeg er af den opfattelse, at kommunerne ved bedst. Vi har fra centralt hold ikke kendskab til lokale forhold og prioriteter, og derfor kan vi heller ikke fastsætte et økonomisk bundniveau, som er meningsfuldt. Det kan variere lokalt.

Men jeg er dog ikke blind for, at en god skole også kræver ressourcer, og der er derfor, sammen med bl.a. Det Radikale Venstre, afsat midler til et generelt løft af folkeskolen med finansloven for 2020, og der er afsat midler til henholdsvis bedre mulighed for udsat skolestart og sænkelse af klasseloftet med finansloven for 2023.

Når det er sagt, skal ressourcerne også anvendes på en måde, så de giver størst mulig kvalitet. Lærerne skal have de rigtige kompetencer, skolen skal bruge de mest hensigtsmæssige organiseringsformer, og undervisningen skal bygge på den bedst tilgængelige viden.

Vi taler meget om frisættelse for tiden, og her er der jo altid en balanceøvelse. På den ene side frihed, der motiverer og engagere, og på den anden side, at det ikke må blive en lokal spareøvelse. Derfor arbejder vi også i retning af at give frihed under ansvar til kommunerne. Der er behov for, at vi fra Christiansborg tager stilling til, hvordan det konkret sikres, og jeg ser derfor frem til at drøfte det med Folketingets partier inden alt for længe. Tak for ordet.

Kl. 13:15

Formanden (Søren Gade):

Spørgeren.

Kl. 13:15

Lotte Rod (RV):

Tak for svaret. Men skoleeleverne, lærerne, pædagogerne, skolelederne og forældrene har lige skrevet et brev til regeringen, og jeg citerer: Hvis kommunerne er tvunget til at hente midlerne fra den almindelige undervisning, passer pengene ganske enkelt ikke på skolerne, når skolelederne skal få budgetterne til at gå op. Ofte er der kun mulighed for at finde ressourcerne på den almene undervisning og SFO, på støtte til børn med særlige behov eller på antallet af lærere og pædagoger og dermed på de forebyggende tiltag, der kunne modvirke mistrivslen tidligt, så færre får behov for specialtilbud. Så hvordan ser bunden egentlig ud for ministeren?

Kl. 13:15

Formanden (Søren Gade):

Ministeren.

Kl. 13:15

Børne- og undervisningsministeren (Mattias Tesfaye):

Jamen jeg synes jo, at udfordringen er, at pr. barn bruges der er faktisk flere penge på at have barnet i skole i dag. Men hvis du kigger nærmere ind i økonomien, så bruges der færre penge pr. barn på almenområdet, fordi der er flere børn, der får specialundervisning eller specialskoletilbud. Og derfor er en af opgaverne også, hvis du spørger mig, at den danske folkeskole bliver i stand til at rumme flere børn, at den ikke ekskluderer flere og flere. Og i stedet for at kigge på det enkelte barn og hvad der er galt med det enkelte barn, skulle vi måske kigge på klassen som et undervisningsfællesskab og på, hvordan vi sørger for, at det fællesskab faktisk er i stand til rumme de børn, der nu engang er i skoledistriktet.

Kl. 13:16

Formanden (Søren Gade):

Spørgeren.

Kl. 13:16

Lotte Rod (RV):

Det er jo lige præcis det. For så sent som i dag så er der kommet et opråb fra kommunalpolitikere i de seks store byer og Susanne Crawley Larsen fra Odense siger sådan her i Skolemonitor:

»Der er bare noget, der går i den forkerte retning, som ikke handler om kommunernes jammer og evige søgen efter penge, men som også handler om, at hvis folkeskolen ikke består, er vi truet som det samfund, vi kender. Man er nødt til at tage en samtale på Christiansborg om, hvad der skal til, for at folkeskolen bliver ved med at være folkets skole.« 

Nu har regeringen lige fundet 16 mia. kr., så hvad er det egentlig, der står i vejen for, at regeringen så også prioriterer skolen?

Kl. 13:17

Formanden (Søren Gade):

Ministeren.

Kl. 13:17

Børne- og undervisningsministeren (Mattias Tesfaye):

Vi nærmer os jo, at et ud af ti børn ikke kan rummes det almene folkeskolefællesskab, men sådan er det jo ikke i resten af samfundet. Det er ikke hver tiende nabo, der har behov for specialstøtte, eller hver tiende kollega, og folkeskolen skal jo bare afspejle samfund, den ligger i, og derfor synes jeg også, det er bekymrende, at flere og flere børn tilsyneladende ikke kan rummes i den eksisterende folkeskole.

Jeg tror bl.a. på, at noget af det, der er foreslået af Reformkommissionen, og som handler om at give nogle intensive læringsforløb for børn i de mindste klasser, vil kunne bringe os i den rigtige retning. For børn knækker ikke læsekoden på samme tid. Nogle vil have behov for lidt ekstra hjælp til at komme igennem f.eks. danskfaget.

Kl. 13:17

Formanden (Søren Gade):

Spørgeren med et afsluttende spørgsmål.

Kl. 13:17

Lotte Rod (RV):

Jeg havde egentlig stillet det her spørgsmål til finansministeren, for jeg synes jo, undervisningsministeren siger så mange rigtige ting om pædagogik og om, hvad der skal til for at lykkes i skolen. Men samtidig har vi en regeringstop, som ikke prioriterer pengene til, at det så faktisk kan blive til virkelighed. Så hvad skal vi gøre for at komme videre?

Kl. 13:18

Formanden (Søren Gade):

Ministeren.

Kl. 13:18

Børne- og undervisningsministeren (Mattias Tesfaye):

Den finanslov, vi jo vedtog for nylig, har trods alt et betragteligt beløb til, at flere kan få udsat deres børns skolestart, og et betragteligt beløb til at sænke klasseloftet i de mindste klasser. Det er dog en start. Og som jeg sagde før, kommer Reformkommissionen kommer med nogle interessante bud på, hvordan vi også kan fastholde bøn i deres almindelige folkeskoleklasse, uden at de skal segregeres i specialskoletilbud og samtidig give dem noget ekstra støtte, f.eks. til dansk og matematik. Og det er også noget af det, jeg tidligere har sagt jeg synes vi skal se på.

Kl. 13:18

Formanden (Søren Gade):

Tak for det. Det afslutter spørgsmålet. Vi siger tak til fru Lotte Rod fra Det Radikale Venstre.

Jeg byder nu velkommen til fru Karina Adsbøl fra Danmarksdemokraterne, og spørgsmålet er ligeledes til undervisningsministeren.

Kl. 13:18

Spm. nr. S 639

4) Til børne- og undervisningsministeren af:

Karina Adsbøl (DD):

Hvad mener ministeren om, at knap hver fjerde danske elev i 4. klasse kan kategoriseres som svag læser, der hverken kan fortolke, læse mellem linjerne eller læse kildekritisk, og hvordan vil ministeren løfte læseniveauet og fremme gode læsevaner i landets folkeskoler?



Skriftlig begrundelse

Der henvises til de seneste resultater fra den internationale læseundersøgelse PIRLS.

Formanden (Søren Gade):

Værsgo.

Kl. 13:18

Karina Adsbøl (DD):

Tak for det, formand. Hvad mener ministeren om, at knap hver fjerde danske elev i 4. klasse kan kategoriseres som svag læser, der hverken kan fortolke, læse mellem linjerne eller læse kildekritisk, og hvordan vil ministeren løfte læseniveauet og fremme gode læsevaner i landets folkeskoler?

Kl. 13:19

Formanden (Søren Gade):

Ministeren.

Kl. 13:19

Børne- og undervisningsministeren (Mattias Tesfaye):

Tak for et meget relevant og aktuelt spørgsmål. Jeg vil godt starte med at slå fast, at det er bekymrende, hvad undersøgelsen viser. Det er jo en undersøgelse, der måler de danske 4. klassers læsefærdigheder, og undersøgelsen viser de dårligste resultater siden 2006, hvor vi første gang deltog i den her undersøgelse. Det er også en undersøgelse, der er gennemført umiddelbart efter coronapandemien med skolelukninger og fjernundervisning, og det er nærliggende, at det kan have haft en betydning for niveauet.

Undersøgelsen viser således et generelt fald på tværs af de deltagende lande, hvor det danske fald faktisk er blandt de mindste for de deltagende lande og det mindste fald blandt de nordiske lande. Danmark ligger altså fortsat i toppen af undersøgelsen. Men selv om tilbagegangen ikke alene er et dansk problem, er det også et dansk problem.

Det er en central del af regeringsprogrammet, at regeringen vil arbejde for en mere praktisk og motiverende folkeskole. Jeg tror på, at elever kan genfinde glæden ved at lære og læse, når de oplever, at det, de bliver undervist i, kan bruges i praksis. Og derfor skal vi have en mere afvekslende folkeskole med en bedre balance mellem fagenes praktiske og teoretiske sider, og hvor eleverne møder motiverende undervisning, der understøtter, at læring både skærer igennem hånd, krop og ånd. Det ser jeg frem til at drøfte nærmere med folkeskolens forligskreds.

Samtidig vil jeg godt fremhæve, at der allerede er gennemført en række læseinitiativer. Der er tale om initiativer, som er gennemført efter 2021, og som derfor ikke kan aflæses i undersøgelsen. Det gælder f.eks. aftalen om det fremtidige evaluerings- og bedømmelsessystem i folkeskolen, hvor der er blevet taget en række initiativer med fokus på tidlig opsporing af elever med læsevanskeligheder.

Samtidig kan jeg heller ikke lade være med at tænke på, at den her udvikling sker parallelt med, at alle børn hele tiden går rundt med en skærm i hånden og ikke en Jumbobog. Jeg synes også, det kalder på fornyede overvejelser om, hvordan børn præsenteres for litteratur og tekster i dag. Tak for ordet.

Kl. 13:21

Formanden (Søren Gade):

Spørgeren.

Kl. 13:21

Karina Adsbøl (DD):

Tak for besvarelsen. Men spørgsmålet gik jo netop på, hvordan ministeren ville løse løfte læseniveauet. Nu nævnte ministeren nu her noget omkring skærme, og det er jo også noget, der, kan man sige, diskuteres rigtig meget i øjeblikket. Jeg har også selv tidligere stillet et spørgsmål omkring, hvad regeringens holdning var til bl.a. mobiltelefoner. Og der forstod jeg da, at regeringens holdning var, at det var sådan noget, man selv besluttede ude lokalt i skolebestyrelserne.

Men efter debatten i går her med statsministeren, kan man blive lidt i tvivl om, om regeringen påtænker at lave et forbud eller regulering på det område. Men udfordringen er jo, kan man sige, at vi har nogle elever, som er blevet dårligere til at læse, og der skal vi have løftet niveauet.

Så hvad tænker ministeren i forhold til det med mere analog undervisning? Tænker ministeren på at lave nogle retningslinjer, eller hvad er regeringens planer? For i forhold til at ministeren taler om færre skærme i undervisningen og et muligt mobilforbud, hvordan rimer forbud og færre skærme her fra centralt hold så på regeringens planer om frisættelse af folkeskolerne? Det må ministeren gerne give et svar på, for man kan godt blive lidt forvirret i hele den diskussion, i forhold til hvad regeringen egentlig mener.

Kl. 13:22

Formanden (Søren Gade):

Ministeren.

Kl. 13:22

Børne- og undervisningsministeren (Mattias Tesfaye):

Det første spørgsmål var: Hvad skal vi gøre? For det første er jeg rigtig glad for, at alle forældre nu har ret til at få testet deres barn for ordblindhed. Vi er kommet rigtig langt i forhold til ordblinde børn i forhold til for bare 10 år siden. For det andet plejer jeg at sige: Skolen lærte mig alfabetet, men Anders And lærte mig at læse. Det er et udtryk for, at det er glæden ved at læse, der gør, at man får kilometer nok i benene til, at man knækker læsekoden. Og i dag ligger mange børn hjemme under natlampen med TikTok og ikke med en Jumbobog. Og derfor mener jeg også, at vi skal interessere os mere for, hvordan skolens almindelige undervisning bliver mere motiverende, så flere børn også kan få lyst til at læse. Det synes jeg faktisk er det vigtigste resultat fra undersøgelsen, altså at læseglæden er faldet. Så vil jeg gerne kommentere det andet lige om lidt.

Kl. 13:23

Formanden (Søren Gade):

Spørgeren.

Kl. 13:23

Karina Adsbøl (DD):

Det får ministeren så også lov til. Men jeg kunne også godt tænke mig at høre ministeren netop i forhold til, hvordan vi når derhen. Jeg er sikker på, lærerne gør det bedste, de kan, men hvordan får vi mere analog undervisning ind? Og det kan man jo godt gøre uden forbud mod det ene og det andet. Man kan jo godt have et både-og, afhængig af hvad man lige skal undervises i den dag.

Kl. 13:24

Formanden (Søren Gade):

Ministeren.

Kl. 13:24

Børne- og undervisningsministeren (Mattias Tesfaye):

Jeg vil starte med at sige det, som jeg også sagde til den foregående spørger, at jeg synes, Reformkommissionen er kommet med nogle interessante tanker om at lave noget intensiv undervisning i dansk og matematik for de børn, som halter bagefter deres klassekammerater og f.eks. ikke har knækket læsekoden endnu.

Derudover ved jeg, at der er masser af børn, der starter i skolen til august, og som noget af det første får udleveret en iPad. Det har jeg da selv undret mig lidt over. Hvad skel de med den, når de er så små? Jeg synes, man i stedet for skulle bruge de penge på at købe et klassesæt af Gummi Tarzan og lære børn at bladre i en bog og få glæden ved at ligge med en bog hjemme i sofaen, i stedet for at alt skal foregå på en skærm. Men det har jeg faktisk ret stor tillid til, at skolens ledelser selv er i stand til at foretage. For det er en pædagogisk overvejelse om, hvordan vi underviser. Jeg tror, vi skal passe på med at trække for meget af det herind i Folketingssalen.

Kl. 13:24

Formanden (Søren Gade):

Spørgeren med et afsluttende spørgsmål.

Kl. 13:24

Børne- og undervisningsministeren (Mattias Tesfaye):

Jamen så glæder jeg mig da til, at ministeren indkalder til nogle forhandlinger eller noget andet, hvor vi kan drøfte det her område. Altså, jeg har selv skrevet over til ministeriet for at få nogle datoer for, om der er nogen møder ovre i ministeriet, så jeg kan reservere dem i min kalender. Men der ikke dukker nogen kalenderinvitationer op. Jeg synes, det er vigtigt, at vi får drøftet det her, både i hele folkeskolen, men også i forhold til hele den praktiske læring, ikke? Men måske kan ministeren sige noget om, om der kommer en invitation til noget på området.

Kl. 13:25

Formanden (Søren Gade):

Ministeren.

Kl. 13:25

Børne- og undervisningsministeren (Mattias Tesfaye):

Som udgangspunkt diskuterer vi folkeskolepolitik med folkeskoleforligskredsen, som Danmarksdemokraterne ikke er en del af. Men derudover vil jeg sige, at jeg er fuldstændig enig i det, statsministeren sagde i går: Vi skal have mindre skærm, mindre mobil i folkeskolerne. Og heldigvis er vi også et sted, hvor flere og flere skoler forholder sig aktivt og kritisk til tilstedeværelsen af mobiltelefoner. Mine egne børns skole bliver mobilfri fra august, og jeg ved, at mange folkeskoler i de her måneder er i gang med at forberede en langt mere skærmkritisk tilgang. Det er virkelig positivt.

Kl. 13:26

Formanden (Søren Gade):

Det afslutter spørgsmålet.

Det næste spørgsmål er ligeledes til børne- og undervisningsministeren, og spørgsmålet er stillet af fru Karina Adsbøl, Danmarksdemokraterne.

Kl. 13:26

Spm. nr. S 640

5) Til børne- og undervisningsministeren af:

Karina Adsbøl (DD):

Hvad mener ministeren om, at kun hver tiende vuggestue og dagpleje er af »god kvalitet«, og er det ministerens holdning, at minimumsnormeringer kunne være med til at hæve kvaliteten i dagplejen?






Skriftlig begrundelse

Der henvises til kvalitetsundersøgelsen af kommunale dagtilbud for 0-2-årige børn, som Danmarks Evalueringsinstitut (EVA) og Det Nationale Forsknings- og Analysecenter for Velfærd (VIVE) har udarbejdet for Børne- og Undervisningsministeriet og publiceret den 11. maj 2023. 

Formanden (Søren Gade):

Værsgo.

Kl. 13:26

Karina Adsbøl (DD):

Hvad mener ministeren om, at kun hver tiende vuggestue og dagpleje er af »god kvalitet«, og er det ministerens holdning, at minimumsnormeringer kunne være med til at højne kvaliteten i dagplejen?

Kl. 13:26

Formanden (Søren Gade):

Ministeren.

Kl. 13:26

Børne- og undervisningsministeren (Mattias Tesfaye):

Tak for spørgsmålet, som handler om en nylig undersøgelse, der viser, at kvaliteten for de 0-2-årige i daginstitutioner og i dagplejen flere steder ikke er god nok. Det skal vi selvfølgelig tage alvorligt. Jeg bliver også spurgt om min holdning til at indføre lovkrav om minimumsnormeringer i dagplejen med henblik på at hæve kvaliteten i dagplejen.

Jeg synes ikke, at tiden er til mere rigid lovgivning, faktisk snarere tværtimod. Jeg synes, at vi på Christiansborg skal passe på med at gribe til ny lovgivning, hver gang vi bliver præsenteret for en ny rapport eller en ny undersøgelse. I dag kan den enkelte dagplejer modtage op til fem børn, men selv om loven sætter et loft på fem børn, er det jo ikke ensbetydende med, at dagplejen skal have fem børn, og det har de faktisk heller ikke. Undersøgelsen viser, at hovedparten af dagplejerne har fire børn eller tre børn, kun 8 pct. af dagplejerne har fem børn, og herudover viser undersøgelsen, at den gennemsnitlige dagsnormering for dagplejerne er 2,6 børn.

Det er op til kommunerne at vurdere, hvor mange børn den enkelte dagplejer kan have. Det er dermed et kommunalt ansvar at sikre, at dagplejen har et antal børn, hvor dagplejerne kan tage vare på børnene på en tryg og omsorgsfuld og selvfølgelig forsvarlig måde og kan efterleve de krav til pædagogisk kvalitet, der følger af lovgivningen.

Jeg har i forlængelser af undersøgelsen også sendt et brev til alle kommuner, hvor jeg indskærper det ansvar, de har for at sikre kvaliteten. Og det indebærer også, at kommunerne skal vurdere, om dagplejerne nogle steder skal have færre børn. Herudover synes jeg, vi har et fælles ansvar for, at det hele ikke altid kommer til at handle om normeringer som den eneste faktor, der kan øge kvaliteten. Normeringer er selvfølgelig vigtige, men den pædagogiske faglighed og den pædagogiske ledelse er også måske mindst lige så vigtige centrale elementer, hvis vi skal øge kvaliteten. Det indikerer resultaterne af undersøgelsen faktisk også. Samtidig peger den på, at man i kommunerne og helt ude på de enkelte stuer og dagplejere allerede nu kan gå i gang med at skabe de nødvendige forandringer. F.eks. er det vigtigt, at legetøjet er tilgængeligt for børnene, så de selv kan nå det, og mange steder der behov for, at det pædagogiske personale bliver mere opmærksomme på at understøtte de gode børnefællesskaber.

Kl. 13:28

Formanden (Søren Gade):

Spørgeren.

Kl. 13:28

Karina Adsbøl (DD):

Tak besvarelsen. Grunden til, at jeg spørger, er, fordi jeg er nysgerrig på regeringens holdning, og også fordi FOA har været ude og kræve minimumsnormeringer for dagplejere. Det er jo sådan, at loven om minimumsnormeringer sikrer mindst en voksen pr. tre vuggestue- eller seks børnehavebørn, mens man som dagplejer kan have hele fem 0-2-årige børn at tage sig af. Og det er jo det, FOA er ude med. Derfor var jeg bare nysgerrig på at høre regeringens holdning til det.

Så vil jeg høre til, at resultaterne af kvalitetsundersøgelsen viser, at der er en sparsom rammesætning af legen i dagplejen og i det hele taget meget sparsom tid, hvor børnene er fordybet i leg og aktiviteter. I det hele taget mødes børnene kun sjældent af pædagogiske aktiviteter med en bredde, der gør, at alle børn kan finde en aktivitet, der motiverer dem i dagplejen og vuggestuen. Mener ministeren, at det skyldes, at personalet er presset, eller er det kvaliteten af de pædagogiske kompetencer, der har brug for et løft?

Kl. 13:29

Formanden (Søren Gade):

Ministeren.

Kl. 13:29

Børne- og undervisningsministeren (Mattias Tesfaye):

Først vil jeg sige omkring minimumsnormeringer, at det er rigtigt, at vi jo har det på kommunalt niveau nu. Så der kan godt på den ene stue være lidt flere børn og på den anden stue lidt færre, og man kan sidde på rådhuset og flytte rundt på ressourcerne, hvor man mener der er behov for det. Dagplejen er jo lidt anderledes, for der er jo typisk én dagplejer til et antal børn. Og der synes jeg bare, der må være stor forskel på, om der er nogle 5-årige børn eller nogle 2-årige børn, der går med ble, altså i forhold til hvordan normeringerne skal være. Det er også derfor, jeg tror, der er brug for lidt fleksibilitet. Og i forhold til kvaliteten i vuggestuerne vil jeg sige, at jeg tror, det er et både- og Jeg tror, mange er presset, fordi den pædagogiske kvalitet mange steder heller ikke er, som den skal være.

Kl. 13:30

Formanden (Søren Gade):

Spørgeren.

Kl. 13:30

Karina Adsbøl (DD):

Ja, og det er jo vigtigt, kan man sige, at dem, der arbejder i faget, vores pædagoger og andre, også har nogle gode rammer at arbejde under. Men jeg vil egentlig godt høre i forhold til det med minimumsnormeringer. Der har været meget debat omkring den beregningsmetode, som man udregner det efter. Og efter hvad jeg har hørt, er det sådan, at det er alle personaler, der bliver indregnet i den beregningsmetode i forhold til minimumsnormeringer, og at det ikke kun er pædagogisk personale. Kan ministeren bekræfte det?

Kl. 13:30

Formanden (Søren Gade):

Ministeren.

Kl. 13:30

Børne- og undervisningsministeren (Mattias Tesfaye):

Det er nok lige et niveau for teknisk for mig. Det ved jeg simpelt hen ikke, altså hvordan beregningsmetoden bag normeringerne er. Det vil jeg godt vende tilbage til på skrift, hvis det har spørgerens interesse. Omkring kvaliteten i vuggestuerne vil jeg også sige, at noget af det, jeg synes er mest slående i undersøgelsen, er, at mange af de steder, hvor der er høj kvalitet, er der tænkt pædagogisk over, hvad der skal ske i løbet af dagen for børnene. Der er ikke noget, der bare er tilfældigheder eller fra hånden til munden. De steder, hvor kvaliteten er lav, ved man ikke, hvad der skal ske om en time. Og det var jeg faktisk lidt overrasket over, for jeg synes, at det er en fuldstændig grundlæggende del af pædagogisk faglighed, at man ikke bare er et pasningstilbud, men et pædagogisk tilbud, der skal udvikle børnene. Og det kræver, at man har reflekteret over, hvad der skal ske på legepladsen, hvordan man håndterer måltidet, hvordan man opfører sig i garderoben, hvordan man skifter en ble. Alt det er der masser af gode eksempler i rapporten på hvordan man skal gøre. Og det er derfor, jeg håber, at man både på de enkelte stuer og i forvaltningen dykker ned i rapporten og også bruger den til at øge kvaliteten for vores børns dagligdag.

Kl. 13:31

Formanden (Søren Gade):

Spørgeren med et afsluttende spørgsmål.

Kl. 13:31

Karina Adsbøl (DD):

Det er fint, at ministeren vender tilbage i forhold til den beregningsmetode. Så kan jeg spørge ind til det i udvalget eventuelt. Jeg ved ikke, om ministeren husker det.

Men i forhold til når vi snakker om pædagoguddannelsen, har der faktisk også lige været en debat her i Folketingssalen omkring pædagoguddannelsen i dag. Jeg ved godt, det er under en anden ressortminister, men tingene glider jo lidt sammen. Mener ministeren, at det understøtter tilgængeligheden af pædagogisk personale i hele landet, når regeringen undtager pædagoguddannelsen fra aftalen om udflytning af uddannelser?

Kl. 13:32

Formanden (Søren Gade):

Ministeren.

Kl. 13:32

Børne- og undervisningsministeren (Mattias Tesfaye):

Det bliver nok et kedeligt ministersvar, som jeg må henvise til min kollega uddannelses- og forskningsministeren. Men i meget brede vendinger er jeg jo selvfølgelig som børne- og undervisningsminister interesseret i den bedst mulige pædagoguddannelse og at mange flere starter på uddannelsen, og særlig i at mange af dem, der afslutter uddannelsen, også har lyst til at arbejde med børn. Der er jo mange, kan jeg se, der læser videre eller ikke ønsker at arbejde med børn. Det synes jeg er problematisk.

Kl. 13:32

Formanden (Søren Gade):

Tak for det. Det afslutter spørgsmålet. Vi siger tak til børne- og undervisningsministeren, og vi siger tak til Karina Adsbøl fra Danmarksdemokraterne.

Jeg byder nu velkommen til ministeren for fødevarer, landbrug og fiskeri og til hr. Carsten Bach fra Liberal Alliance, som stiller det næste spørgsmål.

Kl. 13:33

Spm. nr. S 628

6) Til ministeren for fødevarer, landbrug og fiskeri af:

Carsten Bach (LA):

Er ministeren enig i, at det gennem konstruktiv dialog og vejledning skal være muligt for de hjorteavlere, der ikke har kunnet opnå dispensation fra kravet om øremærkning, at få svar fra myndighederne på, hvordan dispensation kan opnås?

Formanden (Søren Gade):

Værsgo.

Kl. 13:33

Carsten Bach (LA):

Tak for det, formand. Spørgsmålet lyder: Er ministeren enig i, at det gennem konstruktiv dialog og vejledning skal være muligt for de hjorteavlere, der ikke har kunnet opnå dispensation fra kravet om øremærkning, at få svar fra myndighederne på, hvordan dispensation kan opnås?

Kl. 13:33

Formanden (Søren Gade):

Ministeren.

Kl. 13:33

Ministeren for fødevarer, landbrug og fiskeri (Jacob Jensen):

Tak for spørgsmålet. Ja, jeg er helt enig med spørgeren i, at det skal være muligt for hjorteavlere at få myndighedernes vejledning til, hvordan dispensation fra mærkningskravene kan opnås. Jeg er i det hele taget optaget af, at myndighederne gør, hvad de kan for at vejlede om gældende regler i bred forstand.

I forhold til de fælles EU-regler om hjorteavl er jeg tilfreds med, at vi fra dansk side i forhandlingsfasen, da reglerne blev endeligt besluttet, fik sikret en rimelig adgang til dispensation, og jeg noterer mig, at Fødevarestyrelsen har udarbejdet en vejledning, der forklarer, hvilke kriterier der gælder for at kunne opnå dispensation, herunder med eksempler på, hvad der forstås ved såkaldt ekstensiv drift.

Jeg noterer mig også, at Fødevarestyrelsen har ført en løbende og god dialog med hjortavlernes forening om udmøntning af de nye regler og dispensationsadgangen. Denne dialog er løbende suppleret med en konkret dialog direkte med de hjorteavlere, der tilpasser deres driftsform for at kunne opnå dispensation fra mærkningskravet, hvilket to tredjedele af ansøgerne rent faktisk har opnået. Mærkningsreglerne handler om sporbarhed, så vi målrettet kan forhindre spredning af smitsom sygdom hos dyr, og for hjorte gælder det bl.a. tuberkulose og mund- og klovsyge. EU-reglerne åbner for muligheden for at give dispensation fra mærkningskravet, hvis der er tale om ekstensiv opdræt uden tæt kontakt til mennesker og en høj grad af isolering af dyrene.

Endelig konstaterer jeg også, at Miljø- og Fødevareklagenævnet i alle de tilfælde, hvor afslag på dispensation har ført til klager, indtil nu har stadfæstet Fødevarestyrelsens afgørelser.

Kl. 13:35

Formanden (Søren Gade):

Spørgeren.

Kl. 13:35

Carsten Bach (LA):

Tak for det. Jeg hører egentlig svaret som relativt imødekommende, og at vi måske ikke er voldsomt uenige om, hvordan den her type af dialog skal foregå avlere og Fødevarestyrelse imellem.

Nu har ministeren jo lige for nylig fået en fin ny, stor ministerbil, ministeren kan køre rundt i. Jeg selv må nøjes med at køre rundt i min nu faktisk efterhånden 16 år gamle bil. Den skal så snart til syn, og det kan jo være, alderen taget i betragtning, at den dumper synet. Men hvis den dumper, får jeg jo selvfølgelig at vide, og jeg får det endda på skrift, hvad der skal laves på bilen, for at den kan gå igennem omsynet.

Mener ministeren, at Fødevarestyrelsen måske kunne inddrage nogle erfaringer fra området med syn af motorkøretøjer, og at en løsning måske kunne være, at man kunne inddrage private aktører til at overtage nogle af opgaverne fra Fødevarestyrelsen?

Kl. 13:36

Formanden (Søren Gade):

Ministeren.

Kl. 13:36

Ministeren for fødevarer, landbrug og fiskeri (Jacob Jensen):

Jeg synes altid, man skal lade sig inspirere af forskellige muligheder, også i forhold til at sikre, at myndighederne i bred forstand også rådgiver og vejleder borgere, erhvervsdrivende og andre i, hvordan gældende regler skal forstås, tolkes og anvendes. Det synes jeg helt grundlæggende at man skal, og hvis der er gode erfaringer fra det eksempel, som spørgeren her fremdrager, skal vi da ikke afvise det. Jeg ved ikke helt, om paralleliteten måske lige er en til en mellem at syne en gammel bil og at få en dispensation fra mærkningskravene i forhold til hjortedrift, men ikke desto mindre er mit svar generelt, at jeg synes, at vi hele tiden skal prøve at styrke myndighedernes rådgivning og service over for vores borgere og vores erhvervsdrivende. Det gælder også i forhold til erhvervsdrivende, der har hjorte.

Kl. 13:37

Formanden (Søren Gade):

Spørgeren.

Kl. 13:37

Carsten Bach (LA):

Jeg er glad for, at ministeren er inde på, at vi skal styrke det. For det, der jo er tilfældet, er, at hvis man kigger på virkeligheden, viser den, at avlerne jo faktisk er nødsaget til at forsøge sig lidt frem, at man gang på gang med nye tiltag må ansøge om dispensation og efter hvert nye tiltag så igennem den her sagsbehandling hos Fødevarestyrelsen igen, alt afhængigt af om der gives dispensation eller der gives et afslag.

Mener ministeren virkelig, at det er en effektiv måde at gennemføre den her form for myndighedssagsbehandling på?

Kl. 13:37

Formanden (Søren Gade):

Ministeren.

Kl. 13:37

Ministeren for fødevarer, landbrug og fiskeri (Jacob Jensen):

Men man kan sige, at der jo også bliver dannet en eller anden form for præcedens. Når man kan se, at de første sager, der bliver klaget over, ikke går igennem, altså at det stadfæstes, eller omvendt, at man får en dispensation inden for forskellige kriterier, der skal opfyldes, kan man jo også dermed danne sig et billede af, hvad der skal til for henholdsvis at få afslag og at få en dispensationsmulighed. Det er jo den dialog, som jeg også forstår man har mellem myndighed og forening og også ude i de konkrete sager. Jeg synes bestemt, at vi ikke bare skal sige, at det så er fint, men at vi hele tiden skal være opmærksomme på, også herfra, at når vi på vegne af os alle sammen driver en offentlig forretning, skal vores vejledning til vores borgere og erhvervsdrivende selvfølgelig være i højsædet.

Kl. 13:38

Formanden (Søren Gade):

Spørgeren med et afsluttende spørgsmål.

Kl. 13:38

Carsten Bach (LA):

Tak. Jeg forstår ministeren sådan, at man er interesseret i at søge inspiration udefra, fra uden for Fødevarestyrelsen, men at området med motorkøretøjer herhjemme måske ikke nødvendigvis er det helt rigtige sted at kigge hen. Der kan jeg måske godt se, at der kan være nogle udfordringer, men det kunne være, at ministeren mente, at der kunne være noget inspiration at hente i vores nabolande, f.eks. Sverige eller Tyskland. Er det noget, ministeren kunne være interesseret i, altså at få Fødevarestyrelsen til at kigge i den retning?

Kl. 13:38

Formanden (Søren Gade):

Ministeren.

Kl. 13:38

Ministeren for fødevarer, landbrug og fiskeri (Jacob Jensen):

Absolut. Altså, vi skal altid være åbne over for at kigge til vores gode naboer, og hvordan de har håndteret de, kan man sige samme regler. De er jo udsprunget fra EU, og dermed er det jo de samme regler, vi skal leve op til, og dermed også mulighederne for at få dispensation. Hvordan man har gjort det eksempelvis i Sverige eller Tyskland, synes jeg bestemt er relevant, dog med den parentes, at der er forskel på geografien og dermed den måde, man har erhvervet på og driver erhvervet på. Det skal selvfølgelig også tænkes ind i det.

Så man kan jo ikke overføre det en til en fra eksempelvis det svenske til det danske, men jeg synes, at inspirationen altid skal tages ned, også fra udenlandske erfaringer.

Kl. 13:39

Formanden (Søren Gade):

Det afsluttede spørgsmålet. Vi siger tak til ministeren for fødevarer, landbrug og fiskeri og tak til hr. Carsten Bach fra Liberal Alliance.

Hermed er spørgetiden afsluttet.

Det næste punkt på dagsordenen er:

3) 1. behandling af beslutningsforslag nr. B 68:

Forslag til folketingsbeslutning om gennemførelse af landsdækkende folkemøder.

Af Morten Messerschmidt (DF) m.fl.

(Fremsættelse 14.03.2023. Omtrykt).

Kl. 13:39

Formanden (Søren Gade):

Der er som bekendt ingen minister på dette område. Det er Folketingets ansvar, og jeg vil derfor lytte opmærksomt til debatten om forslaget. Og jeg giver nu ordet til ordføreren for forslagsstillerne, hr. Morten Messerschmidt, Dansk Folkeparti.

Kl. 13:40

Begrundelse

Morten Messerschmidt (DF):

Tak, formand. Se, de fleste af os forbinder begrebet folkemøde med det udmærkede event, som indledtes i 2011 i Allinge på Bornholm, og som jo må siges siden at have vokset sig ganske stort. Det fylder stadig mere i politikernes kalendere og, tror jeg, også i interesseorganisationers kalendere, journalisters kalendere – jeg ved ikke, hvor meget det fylder i borgeres kalendere. Selvfølgelig er der mange borgere til Folkemødet på Bornholm, men der er nok flere som os, end der sådan er egentlige folk.

Det kan der være mange årsager til. En af årsagerne kunne være, at Allinge jo er et område, hvor det kan være lidt besværligt og dyrt at komme til. En anden kan være, at man efterhånden skal have en mindre opsparing med for overhovedet at kunne få sig et hotelværelse. Og derfor er tanken med det her forslag, at vi ikke gør noget ved Folkemødet på Bornholm, for det ligger sådan set godt og det har nu sin egen ret, sin egen tradition, men at vi overvejer, hvordan vi kan få den tradition til at brede sig til hele landet.

For begrebet folkemøde er ikke opfundet i 2011. Man kan måske sige, at det er genopfundet i 2011, men det knytter jo faktisk an til en skøn tradition, som er helt tilbage fra før grundlovens vedtagelse, i 1830'erne og 1840'erne, hvor der afvikledes folkemøder rundtomkring i hele landet, nok mest kendt omkring Silkeborg ved Himmelbjerget, men rundt i hele landet, hvor man netop mødtes, som folk er flest, og drøftede politiske spørgsmål.

Så tanken med forslaget her er, at vi blandt Folketingets partier uden regeringen – vi er endelig for os selv – får en lejlighed til at drøfte, hvordan folkemødetraditionen kan genoplives, ikke kun som et bornholmsk fænomen, men som et fænomen ud over hele Danmark, måske endda hele rigsfællesskabet. Tak, formand.

Kl. 13:42

Formanden (Søren Gade):

Tak for det. Tak til ordføreren for forslagsstillerne, hr. Morten Messerschmidt, Dansk Folkeparti.

Forhandlingen er nu åbnet, og den første ordfører, der får ordet, er hr. Leif Lahn Jensen fra Socialdemokratiet.

Kl. 13:42

Forhandling

(Ordfører)

Leif Lahn Jensen (S):

Tak, formand. Tak for det, og det er igen, som altid, et meget spændende forslag fra Dansk Folkeparti og igen en god historie, som jeg nyder at læse hver eneste gang. Så tusind tak for det.

Forslagsstillerne mener, at folkemødet er gået af mode, at der skal sættes penge af til endnu flere folkemøder rundtom i landet, og at Folketinget skal afholde disse folkemøder, og foreslår hermed også at sætte 10 mio. kr. af om året i 3 år. Dette er, som det bliver begrundet, for at reetablere den danske tradition og demokratiet, og det er der jo nok ikke nogen herinde, der kan blive uenige i.

Jeg er enig i, at folkemøder kan noget. Jeg er enig i, at det kan være med til at styrke demokratiet, og det er jo også grunden til, at jeg også selv har deltaget i Folkemødet i en del år. Men at påstå, at vi ikke har folkemøder rundt i landet, og at de er ved at gå af mode, er lige frisk nok, for når jeg laver få klik på min computer, kan jeg faktisk tælle helt op til 16 folkemøder i Danmark.

Her vil jeg nævne nogle af dem, og det er dem, som jeg i hvert fald kan se et program for i 2023: Kulturmødet Mors, Naturmødet i Hirtshals, Skivemødet om Danmark i balance, Folkemøde Møn, Madens Folkemøde på Lolland, Folkemøde Randers, Ungdommens Folkemøde, Danmarks Maritime Folkemøde i Korsør, Energiens Folkemøde i Esbjerg og Folkemødet i Odsherred.

Så det er ikke – sådan som det lød her fra talerstolen for lidt siden – kun på Bornholm, der er et folkemøde; det er faktisk i det meste af landet. Deres styrke er, at de er lokalt forankret. De er ikke startet og styret centralt herfra, nej, der er nogle derude, der gerne vil det: Man vil et folkemøde, man har arrangeret det med lokale kræfter, man har fået det til at køre. Så det er, som navnet siger det, et møde for folket, et møde arrangeret af folket og ikke styret af politikere, præcis som jeg mener det skal være

Jeg har faktisk på Djursland selv forsøgt at arrangere et folkemøde, fordi jeg dengang mente og stadig væk mener, det er en god idé. Mit problem var bare, at det var jeg og så de mennesker, jeg havde samlet, faktisk nogle af de få, der gjorde. Det gjorde kommunerne ikke, det gjorde lokale virksomheder ikke, det var der stort set ikke ret mange, der gjorde. Og derfor skulle vi da ikke have et folkemøde på Djursland, når det kun var det lokale folketingsmedlem og andre, der syntes, det var interessant – selvfølgelig skulle vi ikke det; det skal være lokalt forankret, og det skal være noget, man ønsker ude lokalt.

Med de ord taler jeg jo ikke imod folkemøder bredt fordelt rundt i landet, faktisk tværtimod, for jeg mener, at det er vigtigt at have de folkemøder, hvis man derude kan se, at der er en idé i det. Jeg mener bare ikke, det er løsningen, at vi står for det herinde. Jeg mener, at det er løsningen, at man står for det derude og man styrker det derude og dermed også styrker det lokale demokrati.

Så synes jeg også, forslaget lægger op til, at vi skal styrke vores demokrati og vores demokrati skal styrkes så meget, at vi alle sammen er en del af samtalen, og det kan jeg jo ikke være uenig i, faktisk tværtimod. Det tror jeg ingen herinde er uenig i. Derfor har man jo også nedsat en forskningsgruppe om magtudredning, hvor man netop kigger på: Hvordan kan vi styrke demokratiet? Hvordan kan vi få endnu flere mennesker – unge mennesker, ældre mennesker, alle mennesker – med i en politisk samtale? Det er en forskningsgruppe, som alle partier herinde jo så har mulighed for at deltage i, i hvert fald for at følge den forskningsgruppe.

Vi har jo lige – eller vi er på vej til det nu i salen – ændret partistøttereglerne, som også et meget bredt udsnit af partier herinde har været med til, og som også frigør nogle penge til netop at udbrede demokratiet blandt danskerne: Hvordan får vi flere danskere til at deltage i demokratiet? Hvordan får vi flere ind i samtalen?

Jeg glæder mig utrolig meget til at følge de initiativer, jeg glæder mig utrolig meget til at deltage aktivt i dem, og hvem – og nu henvender jeg mig til ordførerne på området – ved: Det kan jo være, at der her er nogle løsninger i forhold til nogle folkemøder, nogle festivaler – hvad ved jeg – nogle åbne møder, vi som politikere skal ud at deltage i. Det tror jeg de fleste af os i forvejen deltager i, men det kan jo være, der kommer nogle forslag, som så er meget gode, og så er jeg da meget lyttende i forhold til det.

Vi – jeg, mit parti, sikkert alle herinde – deltager så meget, vi kan, i de folkemøder rundt i hele landet. Jeg ved, vi alle sammen mere eller mindre er ovre på Folkemødet på Bornholm. Jeg ved, at dem, der har noget med kultur at gøre, er på Kulturmødet Mors, og at dem med natur er på Naturmødet i Hirtshals. Mange valfarter rundt i hele landet for at deltage aktivt i dem. Jeg er ikke et sekund i tvivl om, at vi støtter op om alle de folkemøder, der er. Jeg er ikke et sekund i tvivl om, at vi støtter op om de folkemøder, der fremover også kommer. Det vil jeg i hvert fald gøre, for er man interesseret i at tage en god samtale derude, er det det, vi gør.

Men jeg mener ikke, det er os herinde, der skal arrangere dem. Det er et ønske, man skal gøre sig lokalt. Og jeg er ikke et sekund i tvivl om, at hvis man virkelig ønsker det lokalt, hvis man virkelig får masser af kræfter til at sætte sådan noget op, så er det også meget mere bæredygtigt, og så er det også meget mere interessant at komme til det. Så det er ikke sådan en afvisning af folkemødet, slet ikke. Jeg mener bare, det er bedre, hvis det bliver styret derudefra. Med de ord vil jeg sige, at vi ikke støtter forslaget. Tak for ordet.

Kl. 13:47

Formanden (Søren Gade):

Tak for det. Der er to, der har korte bemærkninger. Først er det hr. Morten Messerschmidt, Dansk Folkeparti. Værsgo.

Kl. 13:47

Morten Messerschmidt (DF):

Jeg synes, at hr. Leif Lahn Jensen siger rigtig mange positive ting. Og også tak for rosen for at få magtudredningen i gang. Det er 4 år siden, at Dansk Folkeparti fremsatte forslaget og det blev enstemmigt vedtaget. Og nu kommer det så endelig. Det er jo dejligt; bedre sent end aldrig, kan man sige.

Også tak for de gode ord i forhold til folkemøder. Jeg vil bare høre, om ikke hr. Leif Lahn Jensen er enig i, at det folkemøde, der er på Bornholm, og som vi alle sammen kender, efterhånden er blevet lidt crowded – undskyld, formand, jeg kan ikke lige komme på et dansk udtryk. Kvadratmeterpladsen er blevet lidt lille, og prisen til gengæld ganske høj. Er hr. Leif Lahn Jensen ikke enig i, at det nok kan have en lidt afskrækkende effekt på mange helt almindelige danskere, som ikke er så privilegerede at få løn for at arbejde med politik, og at det er en god ting, at vi folkemøder rundt i hele landet?

Kl. 13:48

Formanden (Søren Gade):

Ordføreren.

Kl. 13:48

Leif Lahn Jensen (S):

Jeg må være skyldig og sige, at jeg faktisk ikke anede, at det var Dansk Folkeparti, der stod for det med magtudredningen – det er sikkert min fejl. Så jeg vil da her fra talerstolen gerne rose Dansk Folkeparti for det. Jeg glæder mig til sammen med hr. Morten Messerschmidt og alle andre at kigge på det, for det bliver da super, super spændende. Så det vil jeg gerne gøre.

Jo, der er efterhånden en høj pris – og det hører jeg alle sige, og det kan partierne bekræfte. Det er efterhånden dyrt at tage med til Folkemødet på Bornholm. Jeg mener bare, at det er noget, fonden og bestyrelsen derovre må løse, og at det er noget bornholmerne må løse. De har en opgave her. Hvis det skal blive ved med at virke, skal det selvfølgelig også være tilgængeligt både prismæssigt og alt muligt andet. Det er meget godt i tråd med det, jeg sagde før. Det skal være lokalt forankret. Det skal være dem, der styrer det, og det skal også være dem, der skal løse de problemer, der er, for at det er bæredygtigt.

Men derfor er jeg også glad for – nu nævnte jeg, hvor der er masser af folkemøder – at det ikke kun er på Bornholm, der er folkemøde, men i hele landet. Så man har faktisk mulighed for at deltage, hvis man ikke lige har råd til at tage til Bornholm.

Kl. 13:49

Formanden (Søren Gade):

Hr. Morten Messerschmidt.

Kl. 13:49

Morten Messerschmidt (DF):

Det er jeg for så vidt enig i, men jeg synes jo ikke, at den karakter, man f.eks. oplever på de andre folkemøder rundt i landet, måske helt er af den samme størrelse. Jeg kunne bare godt unde folk, der bor i Haderslev eller Skagen, også at have mulighed for at opleve den samme ånd, som vi oplever i Allinge. Det er derfor, det her forslag er stillet, for at vi måske kan tænke os frem til nogle forslag til, hvordan de folkemøder, der er rundt i landet, og som forhåbentlig vil blive ved med at være der, kan få en volumen, som har samme karakter, sådan at man, uanset hvor man bor – øst, vest, nord, syd – har mulighed for at opleve den her demokratiske samtale.

Kl. 13:50

Formanden (Søren Gade):

Ordføreren.

Kl. 13:50

Leif Lahn Jensen (S):

Så vil jeg da godt komme med en lille reklame her fra talerstolen, hvis man må det. Jeg vil sige til alle dem, der lytter, til alle danskerne derude, at jeg lige har nævnt, hvor der er folkemøder rundtom i landet – det kan man gå ind og læse på hjemmesiden bagefter. Så den måde, man gør dem større på, er at besøge det. Så kære alle danskere, besøg de her folkemøder. De er hammergode, de er rigtig gode. Besøg dem, og så bliver de store, og så bliver de stærke, og så er der flere, der besøger dem. Så det er bare en opfordring herfra.

Kl. 13:50

Formanden (Søren Gade):

Tak. Den næste spørger er hr. Kim Edberg Andersen, Nye Borgerlige. Værsgo.

Kl. 13:50

Kim Edberg Andersen (NB):

Tak for det. Men Dansk Folkeparti har jo faktisk er en rigtig god pointe. Jeg har med stor misundelse siddet oppe i det mørke Nordjylland og kigget på, at der var folkemøde, hvor hele Socialdemokratiets folketingsgruppe var ovre og fejre demokratiet – meget langt væk fra os i Nordjylland. Der er ikke nogen tvivl om, når man ser det udefra – jeg har aldrig været der selv, det havde jeg desværre ikke råd til, og i år kan jeg ikke finde et sted at sove – er det en fejring af demokratiet, hvor alle pingerne fra det ene og det andet univers, som mingelerer med hinanden herinde, ligesom mødes.

Der er heller ingen tvivl om, at hvis man skal gøre det her folkeligt, er Bornholm ved at være for svær at komme til og for lille et sted. Så måske skulle man lave et i Jylland også, hvor man kunne pendle til. Alternativt kunne man gå hen i juli måned, hvor folk rent faktisk også har fri til det. For virkeligheden er jo, at alle regionerne kommer, at alle folketingspolitikerne kommer, at alle journalisterne kommer, og at alle mediefolkene og dem, der er gode til at komme på Facebook, kommer for at mingle med hinanden, og så glemmer vi lidt folket. Så er ordføreren uenig i, at det kunne være gavnligt måske at have to af slagsen?

Kl. 13:51

Formanden (Søren Gade):

Ordføreren.

Kl. 13:51

Leif Lahn Jensen (S):

Jamen nu får hr. Kim Edberg Andersen og hr. Morten Messerschmidt det til at lyde, som om der slet ikke er folkemøder i Jylland. Altså, jeg nævnte omkring seks, og så var der nogle, jeg ikke nævnte. Så der er en del folkemøder i Jylland.

Jeg anerkender da gerne, at når jeg går rundt på Bornholm, er der ikke mange af mine gode venner fra Djursland. Men der er også et i Randers, og så kan man da tage til Randers. Der er et i Hirtshals, og det er jo oppe i Nordjylland. Der er også et på Mors. Så man har da mulighed for at tage på det. Jeg ved så ikke, hvem pingerne er, og om hr. Kim Edberg Andersen selv mener, at han er en ping. Men hvis nu han så besøger de der folkemøder, er der da en ping deroppe, som de så kan snakke med.

Så vi skal da bare være dygtige til at tage rundt og mødes med dem, for der er folkemøder nok at tage til. Og jeg må sige, at hvis folk fra Jylland kommer til mig og spørger, om jeg har lyst til at hjælpe dem eller på en eller anden måde støtte dem i at lave et folkemøde – jeg har jo forsøgt at lave et folkemøde hjemme i min egen egn – vil jeg da gøre alt, hvad jeg kan, for jeg synes, at det er rigtig godt. Så der skal alle folketingsmedlemmer da bare bidrage med det, de nu kan og har tid til.

Kl. 13:52

Formanden (Søren Gade):

Hr. Kim Edberg Andersen.

Kl. 13:52

Kim Edberg Andersen (NB):

Ordføreren kommer jo lige nøjagtig ind på det, der er problemstillingen. Det er, at folketingsmedlemmer ikke bidrager. Jeg var i Hirtshals, og jeg var også i Skive, og kulturmødet har jeg også været på. Det, der er meget sigende, er, at der på en god dag er en enkelt fra et parti. Og hvis der er en partilederdebat, som kommer i fjernsynet, kan man også være heldig at se en partileder. Og så er der ikke ret mange flere, hvorimod vi på Bornholm sørger for, at folketingspolitikerne kommer ud. Og idéen er jo at møde folk på folkemødet. Og det er bare det, jeg siger. Hvis vi nu lagde sammen indsats f.eks. på Djursland, kunne det jo blive interessant at se, om ikke jyderne også kunne få glæde af det.

Kl. 13:53

Formanden (Søren Gade):

Ordføreren.

Kl. 13:53

Leif Lahn Jensen (S):

Nu kigger jeg rundt, og der sidder et medlem fra næsten alle partierne. Så jeg vil da opfordre alle dem, der sidder herinde, til at tage fat i gruppen og sige: Kære venner, kom til Hirtshals, kom til Mors, kom til Randers, kom til Skive, kom til alle de steder, kom nu frisk, så jeg kan møde jer. Så alle dem, der sidder herinde, har en kæmpestor opgave. Tag fat i jeres gruppe og sørg for, at de møder op, og sørg for, at politikerne støtter op om de lokale folkemøder, der er. Det synes jeg da er rigtig godt. Så lad os gå videre med det.

Kl. 13:54

Formanden (Søren Gade):

Tak for det. Der er ikke flere korte bemærkninger, så vi siger tak til hr. Leif Lahn Jensen fra Socialdemokratiet. Og jeg byder nu velkommen til hr. Lars Christian Lilleholt fra Venstre.

Kl. 13:54

(Ordfører)

Lars Christian Lilleholt (V):

Tak for det, formand, og tak til Dansk Folkeparti for at sætte fokus på afholdelse af folkemøder. I Venstre er vi store tilhængere af folkemøder. Det er møder, hvor der er godt fællesskab, hvor der er en dialog, og hvor der er fokus på samfundets udfordringer. Heldigvis kommer der også flere og flere af dem, og jeg er også enig med forslagsstillerne i, at det er en ganske gunstig udvikling.

Men jeg mener ikke, at det er nogen statslig opgave. Det er efter vores opfattelse rigtig godt, at det er folket, der tager initiativ til afholdelse af folkemøderne, at det er noget, der populært sagt gror ude omkring i Danmark, at det er de frivillige organisationer og foreninger, der tager initiativ til afholdelse af folkemøder. Mest kendt er jo nok folkemødet på Bornholm, som vi var inde på lige før, men der er også, som hr. Leif Lahn Jensen redegjorde for, en række andre steder, hvor der så småt – både små og store mellem hinanden – er ved at vokse nye folkemøder op. Det er, som det blev nævnt, Naturmødet i Hirtshals, Skivemødet, Folkemøde Møn, Ungdommens Folkemøde i København, Klimafolkemødet i Middelfart og Madens Folkemøde på Lolland og Energiens Folkemøde i Esbjerg. Jeg er overbevist om, at en række af de her folkemøder også med årene vil vokse sig stadig større.

Jeg har selv haft fornøjelsen af at deltage i Klimafolkemødet i Middelfart. Det startede ganske småt og er nu blevet en ret stor attraktion, aktivitet, og det samme med folkemødet på Bornholm. De første år jeg deltog derovre, var der ikke ret mange deltagere, og det har også vokset sig til at blive en succes. Vi tror i Venstre, at det er bedst, at det er groet op lokalt, at det er lokale ildsjæle og ikke Folketinget, der styrer, hvor der skal være folkemøder, og understøtter dem økonomisk. Det er folket, det er foreningerne langt bedre til. Derfor må vi afvise beslutningsforslaget fra Dansk Folkeparti.

Kl. 13:56

Formanden (Søren Gade):

Tak for det. Der er en enkelt, der har korte bemærkninger. Hr. Morten Messerschmidt, Dansk Folkeparti, værsgo.

Kl. 13:56

Morten Messerschmidt (DF):

Tak for det. Nu er det jo ikke sådan, at folkemøder klarer sig fuldstændig på civilorganisationernes nåde. Der er jo en del offentlige kroner i dem. Og jeg ved også, at hr. Lars Christian Lilleholts partifælle Bertel Haarder ved enhver given lejlighed tager æren for at have stået fadder til folkemødet. Så en eller anden indvirkning har der jo været.

Jeg anerkender fuldt ud de andre folkemøder, og jeg har også deltaget i flere af dem, både de jyske, og jeg tror såmænd også på Fyn, men må jo nok også sige, at de jo ikke har helt samme karakter som det folkemøde, der er i Allinge. Og jeg synes ikke, man skal gøre noget ved Allingemødet, men jeg synes, vi skal gøre noget ved, at også folk, der bor i det nordjyske eller i Sønderjylland eller andre steder i Danmark, som er langt fra Bornholm – og det er en ret dyr affære at komme til Allinge – har mulighed for at opleve det samme. Det var der, vi håbede, at den her debat og det her forslag kunne gøre, at også partier som Venstre, der jo har en, må man sige, relativt stolt tradition i det folkelige, kunne komme med nogle idéer til, hvordan vi så kan sikre, at den ånd og den gejst, der er i Allinge, også kommer til det jyske og også kommer til det fynske.

Kl. 13:57

Formanden (Søren Gade):

Ordføreren.

Kl. 13:57

Lars Christian Lilleholt (V):

Det ser vi da meget gerne at den gør. Jeg synes faktisk, den er godt på vej med den række af folkemøder, der er, og med det lokale engagement, der er. Vi synes helt grundlæggende ikke, at det er en statslig opgave at etablere folkemøder rundtomkring i Danmark. Der tror vi grundlæggende, at borgerne er langt, langt bedre til at tage de initiativer, ligesom jeg jo også kunne se i bemærkningerne til det her beslutningsforslag, at der bliver henvist til folkemøderne tilbage i 1800-tallet og før den tid, hvor der var den folkelige vækkelse. Da var det jo også folk lokalt og regionalt rundtomkring i Danmark, der tog initiativerne, og det voksede op af folket og ikke ud af Folketinget.

Kl. 13:58

Formanden (Søren Gade):

Hr. Morten Messerschmidt.

Kl. 13:58

Morten Messerschmidt (DF):

Men det behøver jo ikke at være et modsætningsforhold. Det kunne jo også være, at vi her i Folketinget satte os sammen og sagde: Okay, de næste 3 år vil vi gerne prioritere f.eks. Kulturmødet Mors, og hvad skal vi sige, Folkemøde Møn – bare for at tage nogle, der geografisk ligger langt fra hinanden – og så give dem fuld opmærksomhed og lave en alliance med medierne og de andre ligesom den, der gør, at Allingemødet bliver stort, så man får den samme ånd. Det er sådan set et forsøg på ikke at sige, at det, der er i dag, ikke duer, men at sige: Er der noget af det, der er i dag rundtomkring i landet, der kan blive lige så stort og godt, sådan at folk, der bor i det jyske, ikke behøver at tage helt til Allinge for at opleve det?

Kl. 13:58

Formanden (Søren Gade):

Ordføreren.

Kl. 13:58

Lars Christian Lilleholt (V):

Det kunne jeg da godt være tiltrukket af et stykke ad vejen, hvis der var opbakning i Folketinget til, at vi skulle slutte op omkring en række af de folkemøder, der er. Og det gør vi i øvrigt i forvejen. Jeg synes, at det, man oplever ude lokalt, ikke mindst omkring de folkemøder, der har været i det her år både på Skivemødet og også Madens Folkemøde og Klimafolkemødet i Middelfart, er, at der er stor opbakning også fra Folketingets partier til at bakke op bag de møder.

Kl. 13:59

Formanden (Søren Gade):

Tak for det. Der er ikke flere korte bemærkninger. Vi siger tak til hr. Lars Christian Lilleholt fra Venstre. Og jeg byder nu velkommen til hr. Henrik Frandsen fra Moderaterne.

Kl. 13:59

(Ordfører)

Henrik Frandsen (M):

Tak for ordet, hr. formand, og tak til Dansk Folkeparti for at fremsætte forslaget omkring flere folkemøder plus et par ekstra detaljer omkring lokal medbestemmelse osv. Der er ingen tvivl om, at Folkemødet på Bornholm er en rigtig god ting, og at folkemøder generelt er rigtig positivt.

Jeg har selv deltaget to gange i Folkemødet på Bornholm – ikke som folketingspolitiker, jeg er jo foreløbig ret nyvalgt, men som borgmester – og jeg må sige, at det har været nogle positive oplevelser hver gang. Det er både, når man sidder og ser på debatterne, følger debatterne rundtom, men det er også alle de uformelle møder, som er undervejs til et folkemøde. Det kan f.eks. være, når man står i kø ved kaffevognen eller man står i toiletkøen eller man måske ligefrem står i kø ved fadølshanen for at komme til der. Alle de uformelle møder og alle de mennesker, man møder undervejs, er rigtig positivt, og det er meget berigende, vil jeg gerne sige. Der er heller ingen tvivl om, at vi i Moderaterne gerne så, at der kom flere lignende folkemøder som det på Bornholm, og hvis man på nogen måder kunne være positiv over for det, tænker jeg egentlig, at det vil være ganske udmærket, men ikke på den måde, som det er fremsat i forslaget her.

Det er et fantastisk koncept, og det beviser det årlige besøgstal på Bornholm også. Der kommer ca. 50.000 gæster til Bornholm og gæster Folkemødet, og det kan altså ikke alle sammen være pinger. Så mange pinger tror jeg simpelt hen ikke vi har i Danmark. Så mon ikke også en enkelt repræsentant fra folket eller måske ligefrem nogle tusinder repræsentanter fra folket eller måske ligefrem nogle titusinder repræsentanter fra folket møder op på Bornholm? Men jeg ved også godt, at der – og det har jeg så også ved selvsyn konstateret to gange – er rigtig mange officielle deltagere, og der er rigtig mange, der ikke selv betaler deres tur derover, fordi de ligesom er på arbejde derovre, og det må man jo så arbejde med på Folkemødet på Bornholm.

Men ellers er det jo heller ikke sådan, at der ikke findes folkemøder andre steder – det har også været nævnt i de tidligere ordføreres taler – der er Skivemødet, Naturmødet i Nordjylland og Klimafolkemødet i Middelfart, hvor jeg i øvrigt også selv engang har deltaget. Og det, jeg ser som den vigtigste forudsætning for et rigtig godt folkemøde, er, at man bider mærke i den første del af ordet folkemøde, altså at det er folket – og det kan måske i virkeligheden også oversættes lidt til »lokalområdet«, »den lokale kommune«, »den lokale organisation« og »de lokale foreninger« – som skal drive folkemøder. Så bliver det rigtig godt, så vokser det op nedefra, og så tror jeg også på, at det kan få liv. Det er det, vi ser rundtomkring. Jeg var sidste år også selv inviteret med til det, og jeg nåede det ikke, men jeg skal i år til et lille lokalt folkemøde i byen Jels, hvor man har fokus på fødevarer. Der er man simpelt hen gået sammen lokalt med landboforeninger og med handlende osv. for også at etablere et folkemøde der. Så er det ikke sådan, at der ikke sker noget på folkemødeområdet.

Så er der i det fremsatte forslag her også et forslag om lokale folkeafstemninger, og det er jo en mulighed, der allerede eksisterer i dag. Det er sådan, at man i kommunerne kan lave vejledende lokale folkeafstemninger, og så må politikerne jo selv beslutte, om de synes, de vil lytte efter det, eller de ikke vil lytte efter det. Men jeg tror ikke, der er ret mange politikere, der ikke vælger at lytte efter det. Man har f.eks. også i Tønder Kommune besluttet at lave vejledende folkeafstemninger om vindmølle- og solcelleprojekter. Så det lever også derude.

Det sidste, som ligger i forslaget, er omkring muligheden for, at borgere kan stille beslutningsforslag. Det kan de jo reelt ikke i dag. I dag kan man stille borgerforslag. Men så har vi jo her i Folketinget den praksis, at hele Folketinget støtter op om borgerforslag, når de har fået de 50.000 stemmer, og at vi så den vej rundt får fremsat et beslutningsforslag på vegne af borgerne, og det fungerer ganske udmærket i min verden. Det er slet ikke alle forslag, der bliver besluttet i den sidste ende, men det sker dog alligevel med jævne mellemrum, at der er nogle borgerforslag – eller i virkeligheden beslutningsforslag – som bliver vedtaget.

Med baggrund i de forskellige betragtninger kan Moderaterne ikke støtte op om beslutningsforslaget.

Kl. 14:04

Formanden (Søren Gade):

Tak for det. Der er en enkelt med en kort bemærkning. Hr. Morten Messerschmidt, Dansk Folkeparti, værsgo.

Kl. 14:04

Morten Messerschmidt (DF):

Tak for det. Problemet er jo – det er i hvert fald, hvad jeg og mit parti oplever – at der er rigtig mange, der føler, at det er svært og dyrt og også lidt utilgængeligt at skulle komme til Allinge, når man i virkeligheden gerne vil opleve den fest, men jo også den dialog og den demokratiske samtale, som Folkemødet i Allinge er, og som vi i Dansk Folkeparti derfor under flere danskere at tage del i. Med al respekt for de mange folkemøder, der er rundtomkring i landet, tror jeg, man må sige, at de ikke helt har den samme karakter. Mediernes tilstedeværelse og politikernes tilstedeværelse er der bare en anden.

Det er jo derfor, at vi i Dansk Folkeparti har rejst det her forslag i dag for at høre, om det også er noget, som andre partier oplever og de hører fra folk, altså at man godt kunne tænke sig at få flere møder af den størrelse og den volumen, som Folkemødet på Bornholm har, og hvad vi så i givet fald kunne gøre, for at det sker. Der må jeg indrømme, at det var lidt svært for mig sådan at dechifrere, hvad det egentlig var, hr. Henrik Frandsen sagde, altså om man anerkender, at Allingemødet og dets succes er utilgængeligt, og at vi derfor skal have flere af det, eller om man bare synes, det er fint, som det er.

Kl. 14:05

Formanden (Søren Gade):

Ordføreren.

Kl. 14:05

Henrik Frandsen (M):

Der er jo ingen tvivl om, at det i min verden ville være fantastisk, hvis vi havde to-tre-fire-fem forskellige møder af Allingemødets størrelse rundtomkring i Danmark. Jeg tror bare ikke, det er den rette tilgang, at Folketinget beslutter, at vi nu holder fem folkemøder af Allingemødets størrelse i Danmark. Det tænker jeg simpelt hen ikke bliver en succes. Folkemøder skal jo vokse op nedefra, og det er i lokalområdet, det er i den lokale kommune, det er i de lokale foreninger og virksomheder osv., hvor man i fællesskab skal gå sammen om et emne, der passer til det lokalområde. De små lokale folkemøder, vi i dag ser rundtomkring, og også de noget større – Klimafolkemødet i Nordjylland er faktisk ret stort, når man er deroppe – er netop vokset ud af et eller andet lokalt engagement.

Kl. 14:05

Formanden (Søren Gade):

Hr. Morten Messerschmidt.

Kl. 14:06

Morten Messerschmidt (DF):

Det er jo så lidt paradoksalt, for jeg tror i hvert fald, der er nogle, der har den opfattelse, at Folkemødet på Bornholm er skabt ovenfra, nemlig af den daværende kulturminister Bertel Haarder. Men det skal ikke skille os ad.

Det, jeg sådan set sigter efter, er, hvordan nogle af de folkemøder, der er rundtomkring i landet, kan få den samme karakter, som Allingemødet har, sådan at de borgere, der finder, at der er langt til Allinge, eller som ikke har lyst til at betale rigtig mange penge for overnatninger, og hvad det nu måtte være, så har et alternativ, der er tættere på.

Sådan tænker vi jo i alle mulige andre kulturelle sammenhænge. Vi har f.eks. Det Kongelige Teater liggende i København, men de gør jo meget for at komme ud i landet og for at vise, hvad der er, sådan at man ikke behøver at tage til København for at se »Sylfiden«. Kunne vi ikke gøre det samme med Folkemødet?

Kl. 14:06

Formanden (Søren Gade):

Ordføreren.

Kl. 14:06

Henrik Frandsen (M):

Jo, det ville jo være rigtig fint, hvis et eller fem af de øvrige folkemøder voksede sig lige så store som Allingemødet. Det ville jeg synes var fantastisk. Jeg ser det bare ikke som en folketingsopgave. Det er ikke os i Folketinget, der skal initiere den udvikling, men det skal man simpelt hen gøre lokalt. Og det kan godt være, at initiativet kom fra en, der på det tidspunkt sad i Folketinget, men det var jo aldrig blevet til noget, hvis ikke man lokalt på Bornholm havde grebet bolden og udviklet det, og hvis det kan lade sig gøre andre steder, vil det være helt perfekt.

Kl. 14:07

Formanden (Søren Gade):

Hr. Kim Edberg Andersen, Nye Borgerlige.

Kl. 14:07

Kim Edberg Andersen (NB):

Der er to ting, jeg gerne vil have svar på fra Moderaterne. Mener Moderaterne, at det er blevet for dyrt for almindelige danskere at tage til Folkemødet? Jeg har bare set et tal for, hvad det ville koste, hvis vi skulle have to folketingsmedlemmer og så lidt folk med derover, altså hvad det koster for en folketingsgruppe, og prøv at forestille dig at være en almindelig familie, der skal til Folkemødet på Bornholm. Det er altså et fåtal, der har råd til det, og det er selvfølgelig på grund af succesen, og det er superfint, og alt er optaget, og de lokale er selvfølgelig ikke dummere, end af de også godt ved, at man skal sælge skindet, når bjørnen er skudt. Og det gør de godt.

Så mener ordføreren, at det er for dyrt, altså at det måske simpelt hen er blevet for dyrt for almindelige danskere at kunne deltage i et folkemøde, og at det derfor primært bliver dem, som får regningerne betalt, som kommer derover?

Kl. 14:08

Formanden (Søren Gade):

Ordføreren.

Kl. 14:08

Henrik Frandsen (M):

Jeg vil i hvert fald gå så langt som til at sige, at det er dyrt at komme til Folkemødet. Det er rigtig dyrt, hvis man f.eks. skal have overnatning derovre. Jeg skal selv betale for overnatning, når jeg nu deltager i Folkemødet her om ca. 3 uger. Jeg ved godt, det er dyrt. Jeg tror bare ikke, det er vores opgave her i Folketinget at blande os i prissætningen af overnatninger, af spisemuligheder, og hvad der ellers skal til for at drive et folkemøde. Det tænker jeg er noget, man selv må klare på folkemødet.

Hvorvidt det vil blive billigere eller dyrere andre steder, ved jeg ikke. Det afhænger nok af succesen, tænker jeg. For det er jo succesen, der gør, at man på Bornholm har fået en rigtig lukrativ forretning ud af det her, og der tænker jeg da måske også, at man skal spekulere lidt over, hvor man lægger sig prismæssigt, hvis man stadig væk vil bevare begrebet folkemøde.

Kl. 14:08

Formanden (Søren Gade):

Hr. Kim Edberg Andersen.

Kl. 14:08

Kim Edberg Andersen (NB):

Det er rigtigt, og det er da rart at høre, at Moderaterne selv skal betale for overnatningen. Virkeligheden ude i Region Nordjylland er, at vi f.eks. kan komme to gange med på folkemødet og få tingene betalt, og jeg er næsten sikker på – men det er selvfølgelig en påstand – at Moderaternes ordfører, da han var borgmester, ikke selv betalte for overnatningen, hvis han overnattede der. Men virkeligheden er jo, som Dansk Folkeparti også påpeger, at finansieringen kommer et eller andet sted fra, og det lyder jo godt, når tingene skal vokse op nedefra. Men jeg kan jo fortælle, at mange af de der ting, som ligger i de forskellige regioner, bliver finansieret af penge fra regionerne, indtil de får egne ben at gå på. Så det er lidt hul musik.

Kl. 14:09

Formanden (Søren Gade):

Ordføreren.

Kl. 14:09

Henrik Frandsen (M):

Nej, hvis der nu blev lyttet ordentligt efter, da jeg havde min ordførertale, så sagde jeg faktisk, at det er et lokalt initiativ, som også skal understøttes af f.eks. den lokale kommune, af lokale virksomheder, af lokale organisationer og foreninger osv. Det er det, der kan få det til at vokse, og forestillingen om, at der bare vokser et folkemøde op sådan helt af sig selv, tror jeg ikke på. Men jeg er stadig væk ikke tilhænger af, at vi fra Folketingets side skal komme og sætte en finger på landkortet og sige, at her skal der være et folkemøde. Det skal vokse op lokalt derudefra.

Kl. 14:10

Formanden (Søren Gade):

Tak for det. Der er ikke flere korte bemærkninger, så vi siger tak til hr. Henrik Frandsen fra Moderaterne. Jeg byder nu velkommen til fru Karina Lorentzen Dehnhardt fra Socialistisk Folkeparti.

Kl. 14:10

(Ordfører)

Karina Lorentzen Dehnhardt (SF):

Tak for det, og tak til Dansk Folkeparti for at fremsætte det her forslag. Debatten i dag handler jo om noget af det vigtigste i vores samfund, nemlig vores demokrati, og derfor er det altid værd at tage en debat om. Vi bør som samfund stræbe efter, at vores folkestyre til enhver tid er spillevende, oplyst og frit og giver alle muligheder for at deltage engageret, fordomsfrit og på lige fod. Nu er det jo ikke nogen selvfølgelighed, at demokratiet fungerer sådan, og derfor skal vi altid være parat til at tænke nyt og søge nye veje for at sikre, at vi til stadighed har et vitalt demokrati, som alle borgere kan se sig selv i. Det synes vi i hvert fald i SF.

Det bringer mig så frem til forslaget her. For det er, synes vi, nødvendigt at styrke den demokratiske deltagelse, og i den sammenhæng synes jeg faktisk, at det er et interessant forslag, som Dansk Folkeparti har fremsat. Med inspiration fra Almedalsugen i Sverige har vi fra 2011 og frem haft folkemøder i Allinge på Bornholm, og det har vist sig at være en rigtig stor succes. Folkemødet udgør vel i dag en lille demokratisk bastion, og sådan skal det jo også være fremover. Selv om der også er et enormt antal interesseorganisationer, hvilket jo i folkemunde har givet det tilnavnet Djøfstortion, så er der fortsat brug for et folkemøde på Bornholm.

Kan det så udbredes til resten af landet? Ja, jeg synes, tanken lyder spændende. Folkemødet har jo givet Allinge en plads i mange danskeres bevidsthed, og det har også givet et løft, tror jeg, til Allinge og til Bornholm i det hele taget. Så vi synes egentlig, at potentialet i det her forslag skal undersøges nærmere: Kan det bære, uden at vi samtidig svækker folkemødet på Bornholm? Det spørgsmål synes vi i hvert fald er lidt vigtigt. Og hvor stort er potentialet egentlig for andre byer og egne? Hvis vi, måske i mindre skala, skal gentage den store succes, Folkemødet på Bornholm har været, kan det jo give rigtig god mening.

Så er der jo, som det også været nævnt her, et hav af andre små og store folkemøder. Der er Naturmødet, Ungdommens Folkemøde, Kulturmødet Mors og Klimafolkemødet og sikkert en masse andre, som jeg ikke har fået nævnt her, og som vi måske også skal forholde os til undervejs. Så vi ser for os, at vi i hvert fald som minimum – jeg lytter mig til, at der ikke er flertal for forslaget – måske på en eller anden måde kunne lande en beretning og få undersøgt potentialet nærmere.

Vi synes, at der i den seneste tid har været en række udfordringer for demokratiet. Senest har vi jo set det med rigsretssagen, flere langvarige kommissionsundersøgelser, udredninger af FE, minksagen osv., hvilket kalder på mere demokrati og flere løsninger. Vi synes i SF, at diskussionen om åbenhed og offentlighed er noget af det mest centrale, som vi kan debattere lige nu. Jeg tror, vi har brug for at blive lidt klogere på den schweiziske model, men vi kan godt lide tanken om, at borgere bliver inddraget mere og får en mere direkte adgang til at stille forslag. Så lad os endelig sætte os sammen efterfølgende og se, hvor det kan bære hen, eventuelt med en beretning. Vi er i hvert fald klar.

Kl. 14:13

Formanden (Søren Gade):

Tak for det. Der er en enkelt kort bemærkning fra hr. Morten Messerschmidt, Dansk Folkeparti. Værsgo.

Kl. 14:13

Morten Messerschmidt (DF):

Jeg synes, at det, SF's ordfører her siger, er meget positivt. Idéen her er jo ikke på nogen måde at genere Folkemødet på Bornholm. Det synes vi alle sammen, tror jeg, er både sjovt og givende og demokratisk berigende. Spørgsmålet er, hvordan vi kan få mere af det. Der er jeg glad for, at SF's ordfører i modsætning til de tidligere ordfører ikke bare fejer det her af banen. Der sker jo en masse derude, men det har, må man sige, ikke samme schwung, hvis man kan bruge det udtryk, som Folkemødet på Bornholm. Kunne vi gøre noget ved f.eks. at allokere tid i Folketingets kalender eller andet, sådan at et helt Folketing, eller halvdelen eller en større andel af Folketinget, havde mulighed for at prioritere nogle af de her møder? Så kunne det være, at det ville lokke medierne med. Man kan se, at der kun er kommet en ned for at høre den her debat, så hvor galt vil det ikke gå fremadrettet? Altså, kunne vi gøre noget for at give de her møder noget opmærksomhed, så de fik samme størrelse som Folkemødet på Bornholm, og så folk ikke skulle rejse så langt? Det er det, der er idéen.

Kl. 14:14

Formanden (Søren Gade):

Ordføreren.

Kl. 14:14

Karina Lorentzen Dehnhardt (SF):

Jeg synes absolut, at det her forslag har noget for sig, og måske skulle få undersøgt potentialet. Måske kan vi finde nogle nicher, som ikke allerede er besat, og måske skal det være en kopi af – hvad kan man sige – det originale folkemøde. Vi er i hvert fald meget åbne, og vi kan godt lide tanken, og jeg tror, hr. Morten Messerschmidt har fuldstændig ret i, at det nok er noget, der skal prioriteres i Folketingets kalender, for at det i givet fald kan blive en succes. Så det er vi sådan set helt med på.

Så glemte jeg at sige, at Enhedslisten er på linje med SF her. Det er også lidt vigtigt at få med.

Kl. 14:15

Formanden (Søren Gade):

Hr. Morten Messerschmidt.

Kl. 14:15

Morten Messerschmidt (DF):

Nu står vi jo lige foran Folketingets formelle pause, og at møderne her i salen slutter, men når vi nu samles igen til september, skulle SF og Dansk Folkeparti så ikke i fællesskab afholde en høring, hvor vi inviterer nogle af dem – måske ikke alle – der arrangerer de fine folkemøder, der er rundtomkring i landet, for at høre dem, hvad vi kan gøre for at give det samme styrke og muskelkraft som Folkemødet på Bornholm? Kunne vi lave sådan et fælles arrangement og så invitere både presse, interessenter og dem, der arrangerer det derude, herind, for at vi alle sammen kan blive klogere?

Kl. 14:16

Formanden (Søren Gade):

Ordføreren.

Kl. 14:16

Karina Lorentzen Dehnhardt (SF):

Det synes vi umiddelbart lyder som en rigtig god idé. Jeg synes, det er vigtigt, at vi kommer videre med den her dagsorden og får belyst potentialet, så det bidrager vi gerne til.

Kl. 14:16

Formanden (Søren Gade):

Tak for det. Der er ikke flere korte bemærkninger, så vi siger tak til fru Karina Lorentzen Dehnhardt fra Socialistisk Folkeparti. Jeg byder nu velkommen til hr. fra Danmarksdemokraterne.

Kl. 14:16

(Ordfører)

Peter Skaarup (DD):

Tak for det. Og tak til forslagsstillerne for at rejse en debat om noget centralt, som vi har i Danmark, nemlig en god dialog om politiske emner og mange andre emner, som foregår i forbindelse med folkemøder.

Forslaget går ud på, at Folketinget skal gennemføre landsdækkende folkemøder, hvor borgerne får lejlighed til at bidrage til den politiske debat. Som det rigtigt fremgår af bemærkningerne til det her forslag, går traditionen med folkemøder langt tilbage, men i nyere tid er det mest kendte jo det, der foregår i Allinge på Bornholm, og som blev afholdt første gang i 2011. Siden har folkemøderne heldigvis bredt sig rundtomkring i Danmark. Nu er der Kulturmødet Mors, der er Naturmødet i Hirtshals, der er et Skivemødet, der er Folkemøde Møn, der er Madens Folkemøde, der er Ungdommens Folkemøde i Valbyparken, og der er flere, som andre har været inde på. Flere har været inde på alle de her gode møder, som vi bliver inviteret til, og det er rigtig spændende. Det er godt, at der er grøde i det område. Men det er klart, at Folkemødet på Bornholm er det største folkemøde, og det arrangeres af Foreningen Folkemødet.

Vi synes i Danmarksdemokraterne, at det er godt med en bred vifte af folkemøder, hvor man kan komme til stede høre om forskellige emner. Nogle af dem handler selvfølgelig om politik – det er klart – men det kan også være andre emner, der vedkommer folk. Et folkemøde behøver bestemt ikke omhandle politik alene. Det kan handle om mange andre ting, og det er nogle af de folkemøder, jeg lige har nævnt, gode eksempler på, for her er formålet ikke specielt at informere om elle debattere politik.

Vi hylder den brede, folkelige debat, og der er al mulig grund til rose alle arrangørerne af de folkemøder, der foregår rundtomkring i landet. Mange af dem er meget kreative og rummer virkelig gode debatter og virkelig gode aktiviteter af forskellig art. Så det er godt for folkestyret, at vi supplerer det, der foregår i Folketinget, i medierne, på de sociale medier osv., med de her folkemøder, hvor man direkte møder politikere, organisationer og frivillige organisationer, hvoraf rigtig mange er aktive i den forbindelse.

Så er der det med Bornholm. Qua beliggenheden kan Bornholm, som forslagsstillerne også er inde på, være vanskeligt tilgængelig for almindelige borgere, og så er spørgsmålet, om virkeligheden ikke er den, at så længe der uanset det er politisk interesse i og ønske om at deltage i Folkemødet på Bornholm, så vil der nok blive afholdt folkemøder på Bornholm, og det er bare fint og godt for bornholmerne og dem, der har lyst til at tage derover.

I Danmarksdemokraterne støtter vi forslagsstillernes tanker om, at der skal afholdes folkemøder mange steder i Danmark, og det mener vi faktisk også i høj grad foregår i dag. Så er det klart, at man kan diskutere økonomien omkring det, men der er mange gode folkemødeaktiviteter rundtomkring i Danmark. Men det er så også vigtigt, at der er et lokalt drive til at lave sådan nogle aktiviteter, og der kan man måske godt være nervøs for med den ordlyd, forslaget har, at vi ligesom propper et eller andet setup og en eller anden aktivitet ned i halsen på nogen, så det i virkeligheden mere sættes i gang på grund af det økonomiske tilskud, end at der egentlig er et engagement og et drive for at afholde sådan et folkemøde. Derfor har vi hos os i Danmarksdemokraterne lidt svært ved at se for os, at vi skal give 10 mio. kr. ud og sige, at nu får man en masse penge, så nu skal der laves en masse folkemøder, når der nu er en hel masse folkemøder i forvejen. Det vil formentlig også af nogle af disse folkemøder godt kunne blive betragtet som en smule konkurrenceforvridende, hvis statskassen begynder at kaste penge efter nye folkemøder.

Så debatten er god og fin, men lige den model, man har valgt her, tror vi ikke er den rigtige.

Kl. 14:21

Formanden (Søren Gade):

Tak for det. Der er ingen korte bemærkninger. Vi siger tak hr. Peter Skaarup fra Danmarksdemokraterne. Jeg byder velkommen til hr. Steffen Larsen fra Liberal Alliance.

Kl. 14:21

(Ordfører)

Steffen Larsen (LA):

Tak, formand. Vi synes rigtig godt om idéen om folkemøder – også folkemøder, der kan være lettere tilgængelige end lige nøjagtig det på Bornholm. For flere danskere, der kan komme til et folkemøde, er en positiv ting. For folkemøderne er jo debat, det er brugen af vores ytringsfrihed, og det er vores evne til at se hinanden i øjnene og forhåbentlig med gode sind udveksle idéer, og det er der intet skidt at sige om.

Men det er også sådan, at vi må sige, at det at begynde at kaste en masse skattekroner efter flere forskellige folkemøder rundtomkring kan have nogle forvrængende effekter. Det kan også have nogle dårlige effekter. Derfor er vi også nødt til at sige, at ambitionsniveauet i det her forslag måske er for højt. Vi ved, hvor meget det kræver at stable et enkelt folkemøde på benene. Og det at skulle holde mange folkemøder rundtom i hele landet er meget stort og tidskrævende, i hvert fald hvis vi skal gøre det i samme skala som Folkemødet på Bornholm.

Jeg kan også forestille mig, hvor trætte alle vi folketingspolitikere vil blive, hvis vi flere uger i streg skal stæse imellem det ene folkemøde og det andet folkemøde, som der også bliver lagt op til. Jeg ved, hvor træt jeg kan være efter at have været ude på Roskilde Festival i 14 dage, hvor jeg hjælper med at sætte scener op, men også nyder det gode samvær. Det er jo sådan en slags folkemøde for unge mennesker, som godt kan lide musik, mens folkemødet er et møde for os lidt ældre, der godt kan lide politik. Og jeg må sige det på den måde, at det kan også blive udmattende.

Men der er også flere mindre folkemøder rundtom i landet. Der er Skivemødet, som er nævnt. Der er også flere andre, som er blevet nævnt. Jeg skal lade være med at gå hele listen igennem, for det tror jeg efterhånden er sunket ind. Men vi kunne godt være åbne for at lave et mere officielt endagsfolkemøde i Vestdanmark. Men selv om tanken om mange folkemøder rundtom i landet for at øge tilgængeligheden er et sympatisk forslag, der kommer her fra Dansk Folkeparti, er ambitionen for stor, og vi kan derfor ikke støtte forslaget.

Kl. 14:23

Formanden (Søren Gade):

Tak for det. Der er en enkelt kort bemærkning. Hr. Morten Messerschmidt, Dansk Folkeparti. Værsgo.

Kl. 14:23

Morten Messerschmidt (DF):

Det er da lidt morsomt. Jeg forstod hele hr. Alex Vanopslaghs kampagnevirksomhed som et stort udtryk for, at man skulle stole på sig selv og drømme store tanker. Derfor er det jo lidt sjovt, at Liberal Alliances hovedargument for at stemme det her forslag ned, er, at Dansk Folkeparti simpelt hen drømmer for store tanker. Vi stoler for meget på selv. Vi har det bare sådan: Vi kan godt. Vi har streget ikke'et, og nu gør vi det, som hr. Alex Vanopslagh siger, og så kommer hr. Steffen Larsen og siger, at det er for meget. Nu bliver jeg fuldstændig forvirret.

Nå, men der var dog alligevel et eller andet i det, som hr. Steffen Larsen sagde, der var et lyspunkt, nemlig at man kunne lave et endagsfolkemøde i Vestdanmark. Idéen var jo, at hvis man netop delte det lidt op, kunne det være, vi ikke alle sammen behøvede at valfarte til Allinge de 4 dage, men så kunne nogle måske sige: Så hviler man ud eller tager på Roskildefestivalen eller gør sig klar til så at dække Vestdanmark af. Idéen er jo ikke, at der skal holdes møder bare for at holde møder, men at møderne skal være der, hvor folk er, så de ikke skal bruge en halv formue på at komme dertil. Så vil hr. Steffen Larsen ikke uddybe det med endagsmødet i Vestdanmark? For det tror jeg måske godt vi kan lave noget ud af.

Kl. 14:24

Formanden (Søren Gade):

Ordføreren.

Kl. 14:24

Steffen Larsen (LA):

Det er jo, som jeg også nævner i min ordførertale, fordi det er positivt, at folk kan mødes, og at vi kan have de her gode debatter, og at vi kan vise folkestyret fra sine bedste sider til folket, og det tror jeg på vi også kan i det tilfældet, at vi holder noget i Vestdanmark af en eller art, hvor end det så skal ligge, eller hvor end det skal gøres. Der er jo masser af gode pladser i Jylland, kan jeg afsløre, og det kunne jo være interessant at holde noget derovre også. Så det ville være en åbenlyst god idé at gøre den slags.

Kl. 14:25

Den fg. formand (Bjarne Laustsen):

Værsgo til spørgeren for andet spørgsmål.

Kl. 14:25

Morten Messerschmidt (DF):

Tak. Når vi rejser det her forslag i dag, er det jo ikke, fordi vi ikke har øje for alle de, hvis jeg må tillade mig at bruge det udtryk, mindre folkemøder, der er rundtomkring i landet, men det er, fordi vi godt kunne tænke os, at nogle af dem måske fik samme størrelse, volumen, således at man, netop hvis man bor i Ribe eller Hirtshals, kan opleve det samme, som de, der bor i Østdanmark eller på Bornholm, har mulighed for. Vi blev enige om eller i hvert fald skitserede en mulighed for, at vi senere på året vil afholde en høring herinde mellem i hvert fald SF og Dansk Folkeparti om, hvordan det her kunne tage form. Når nu hr. Steffen Larsen rent faktisk har nogle konkrete idéer, kunne man så forestille sig, at han og Liberal Alliance ville være med til at arrangere sådan en høring?

Kl. 14:26

Den fg. formand (Bjarne Laustsen):

Værsgo til ordføreren.

Kl. 14:26

Steffen Larsen (LA):

Det er jeg i hvert fald ikke afvisende over for. Det kunne sagtens være.

Kl. 14:26

Den fg. formand (Bjarne Laustsen):

Tak. Der er ikke flere korte bemærkninger til ordføreren. Vi går videre i ordførerrækken til hr. Per Larsen fra Det Konservative Folkeparti.

Kl. 14:26

(Ordfører)

Per Larsen (KF):

Tak for det, formand. Og tak til Dansk Folkeparti for at fremsætte det her beslutningsforslag om at gennemføre landsdækkende folkemøder. Det er jo et sympatisk forslag, som muligvis vil gøre, at flere forskellige borgere har mulighed for at deltage i folkemøder. Det er positivt, hvis borgerne kan tage mere del i den demokratiske proces.

Vi medgiver også, at det kan være problematisk for nogle, at det mest kendte folkemøde i Danmark er placeret på Bornholm. Det kan jo potentielt udelukke nogen fra at kunne deltage. Dog mener vi ikke, at løsningen på at få flere borgere til at deltage i demokratiet og den politiske debat er, at Folketinget skal facilitetere og bidrage til finansieringen af flere folkemøder. Det står foreninger, organisationer, kommuner og andre frit for at arrangere diverse folkemøder og politiske debatter.

Til gengæld har vi jo en række temafolkemøder landet over, som giver danskerne mulighed for at deltage i forskellige folkelige arrangementer, alt efter hvad der interesserer dem – altså møder om kultur eller mad, Ungdommens Folkemøde, Folkemøde i Ribe, Naturmødet i Hirtshals osv. Der foregår heldigvis en hel masse aktiviteter rundtomkring i landet, og det kan jeg da kun opfordre folk til at deltage i, hvis det er muligt. De mange kulturelle møder rundtom i landet er til stor gavn og glæde for masser af danskere.

Men på den her baggrund kan vi ikke støtte beslutningsforslaget. Tak for ordet.

Kl. 14:28

Den fg. formand (Bjarne Laustsen):

Vi siger tak til ordføreren, hr. Per Larsen fra Det Konservative Folkeparti. Der er ingen korte bemærkninger. Så vi kan gå videre i talerrækken. Da hr. Peder Hvelplund fra Enhedslisten ikke er til stede, kan jeg sige værsgo til fru Lotte Rod fra Radikale Venstre.

Kl. 14:28

(Ordfører)

Lotte Rod (RV):

Tak for det. »Hvad jeg saae kunde jeg maaskee sige Dig; men hvorledes jeg saae det? Neppe! - Enkelthederne kunde jeg fremstille Dig een efter en anden, men Heelheden - alt paa eengang? - dertil - om "Du endog har Øre, har Tungen ikke Ord." - Min Pen er ingen Pensel. Rejs! rejs selv til Himmelbjerget, og see!«

Jeg synes, det er skønt, at Dansk Folkeparti har været tilbage at finde Steen Steensen Blicher og historien og den meget vigtige del af vores danske historie, hvor vi jo mødtes og skabte vores demokrati i fællesskab. Derfor kan jeg også godt lide idéen om folkemøder.

Jeg har selv deltaget på nogle af de lokale folkemøder. Bl.a. Uddannelsesdebatten i Nørre Nissum synes jeg er et virkelig godt sted, både fordi man er sammen om det faglige program, men også på grund af alt det, der sker i pauserne, som de andre ordførere også har været inde på, hvor man kommer hinanden ved på en anden måde, end når den politiske debat er mere formel, som den jo er her i Folketinget.

Min partileder, hr. Martin Lidegaard, og vores miljøordfører, fru Zenia Stampe, har lige været til Naturmødet, og jeg synes, ligesom andre ordførere har været inde på, at det virkelig kan noget, at vi igen er ved at skabe sådan en bevægelse af folkemøder rundtomkring. Jeg deler sådan set også det, der er Dansk Folkeparti og hr. Morten Messerschmidts kritik af Folkemødet på Bornholm. Jeg deltager selv kun én dag og flyver frem og tilbage den samme dag, fordi det er så besværligt og dyrt at finde et sted at sove. Og jeg synes, at det bør give os stof til eftertanke, i forhold til hvordan vi skaber kulturen omkring et folkemøde, som faktisk også er for folket.

Så kunne jeg høre på hr. Morten Messerschmidt, at han var ved at finde ud af, om vi skulle arrangere en høring herinde. Og det kunne være næste skridt til at gå videre med idéen. Jeg tror, at for mig og os i Radikale Venstre er det vigtigt, at det også kommer til at være noget, der har ophæng i Præsidiet, altså sådan at det er Folketinget som sådan, der kommer til at stå bag det. For nogle år siden, dengang det var fru Pia Kjærsgaard, der var formand for Folketinget, var jeg selv med i nogle ret gode diskussioner om, hvordan vi kunne åbne folketingsarbejdet mere op.

Jeg kan huske, at et af de forslag, som jeg selv var lidt optaget af på det tidspunkt, var, om man simpelt hen skulle flytte nogle af vores udvalgsmøder til at ligge rundtomkring i landet og dermed på f.eks. skoleområdet rent faktisk have nogle møder, der handlede om skolen, ude på nogle lokale skoler. Det kunne være i Nordjylland eller andre steder, som hr. Morten Messerschmidt efterspurgte. For der er jo noget mærkeligt i, at hver gang vi i dag åbner det, hedder det: Rejs ind til os, kom til foretræde i København på Christiansborg. En gang imellem ville det også være godt, at vi måske ikke bare tog på udvalgstur, men rent faktisk havde nogle af diskussionerne rundtomkring i landet.

Så i virkeligheden synes jeg, at det her peger ind i flere ting, vi har brug for at diskutere med hinanden. Jeg synes, at det som sagt er meget vigtigt, at Folketingets Præsidium kommer ind over det, sådan at det ikke bliver sådan, som andre ordførere har sagt. Skrækscenariet ville jo være, at man fra Folketingets side laver et eller andet, som der i øvrigt ikke er så mange, der kommer til. Jeg tror mere på idéen om, at det skal vokse nedefra, og måske kunne man faktisk have den model, som hr. Morten Messerschmidt selv lige sagde i et af spørgsmålene til en af mine ordførerkollegaer. Måske kunne det være noget med faktisk at prioritere nogle af de folkemøder, der eksisterer, ligesom man jo også lidt har gjort ved at lave partilederdebatten på Naturmødet. På den måde kunne man jo faktisk godt i fællesskab alle partier stå bag, at det er noget, som vi vil kaste kræfter i. For jeg synes, at det er vigtigt, at vi netop får den folkelige debat.

Så lad os endelig diskutere videre, og lad se, om ikke vi kan lave en fælles tekst og så arbejde videre med det også i Præsidiet.

Kl. 14:32

Den fg. formand (Bjarne Laustsen):

Tak for talen. Der er en kort bemærkning til hr. Morten Messerschmidt fra Dansk Folkeparti. Værsgo.

Kl. 14:32

Morten Messerschmidt (DF):

Tak for en, synes jeg, meget indsigtsfuld og fin tale fra fru Lotte Rod. Og tak for at citere Blicher – det er der alt for lidt af fra den her talerstol. Det er blot, i forhold til hvor det skal forankres. Nu har vi jo hørt alle regeringspartierne afvise det her forslag. De synes mere eller mindre, at tingene er gode, som de er, og at hvis der skal ske noget nyt, så skal det i hvert fald ikke komme herfra. Og eftersom Præsidiet er styret af regeringspartierne, er det måske ikke det rigtige sted. Jeg tror, at vi skal have en bredere forankring og en bredere dialog, for at bruge det ord, for at få det her til at leve videre. Men jeg synes, at fru Lotte Rod kommer med nogle gode betragtninger, og det vil jeg glæde mig til at arbejde videre med, og jeg noterer mig i hvert fald, at vi deler ønsket om, at man, uanset hvor man bor i Danmark, skal have mulighed for at opleve den ånd og den debat og det folkestyre, som man har i Allinge i dag. Så tak for det.

Kl. 14:33

Den fg. formand (Bjarne Laustsen):

Ordføreren til besvarelse.

Kl. 14:33

Lotte Rod (RV):

Jeg står bare og tænker på, om ikke hr. Morten Messerschmidt i virkeligheden netop giver argumentet for, hvorfor det også er vigtigt, at det kommer til at ske i Præsidiet. For hvis regeringen ligesom tænker, at det er vi ikke en del af og det kommer vi ikke til, så bliver det jo svært at løfte sådan et folkemøde op på niveau med det, som vi har i Allinge. Så måske skal vi bare gøre begge dele på en gang. Måske skal Folketingets partier presse på for at gøre alt, hvad vi kan, samtidig med at det er nødt til at være noget, der også forpligter regeringspartierne i Præsidiet.

Kl. 14:34

Den fg. formand (Bjarne Laustsen):

Tak. Der er ikke flere spørgsmål til ordføreren. Og da jeg ikke kan se fru Sascha Faxe fra Alternativet, kan vi gå videre til hr. Kim Edberg Andersen, fra Nye Borgerlige. Værsgo.

Kl. 14:34

(Ordfører)

Kim Edberg Andersen (NB):

Tak for det, formand. I Nye Borgerlige synes vi, at det er et godt forslag. Man kan sige om det med igen at bruge 10 mio. kr. af statens penge, at det kunne man måske gøre på en anden måde. Men jeg er ikke engang sikker på, at det med de 10 mio. kr. er problemstillingen. Problemstillingen handler om, at der skal være nogle folketingsmedlemmer på et folkemøde. For når der er folketingsmedlemmer på et folkemøde, som måske går ud og får en enkelt Pepsi Light og spiller som dj om aftenen, så kommer medierne også, og så bliver det selvforstærkende. For når medierne kommer, så kommer der også et fjernsynskamera, og hvis der kommer et fjernsynskamera, kommer vi fra Folketinget i hvert fald med sikkerhed. Og når vi får gjort det til en succes, kommer man også fra regionerne; så lejer dem fra regionerne en båd. For tænk nu, hvis der var en fra Folketinget, der hørte om det, man havde et problem med i regionerne. Og så bliver det selvforstærkende igen. Og så forsvinder folket, for de har ikke længere råd til at leje et hus eller få et hotelværelse i Allinge under Folkemødet. Så dyrt er det blevet.

Så for ikke at kvæle succesen skal vi udbrede succesen, og der har Dansk Folkeparti fuldstændig ret. Vi skal udbrede det. Der skal være folkemøder mange steder. Og jeg køber ikke ind på den der med, at vi har mange folkemøder. Vi har nogle enkelte, hvor det enten handler om noget natur eller noget klima eller noget kultur, og hvor ordførerne for de enkelte partier tropper troskyldigt op og er der i 2-3 timer og er med i en debat, hvor man håber på at der kommer en journalist eller et tv-kamera, hvis man er rigtig heldig, og så tager man derfra igen. Det er ikke et folkemøde. Det er en promovering af ens eget ordførerskab, og det er ikke folket, man snakker med. Man er der for medierne og ikke for folket.

Jeg har ikke selv været på Folkemødet. Jeg er blevet for fattig oppe i Nordjylland, efter at I har indført momsen, så jeg har ikke haft råd til at tage på Folkemødet. Jeg ville gerne på Folkemødet og kommer det også på et tidspunkt, men ikke i år, for jeg har ikke kunnet finde et sted at sove. Så i år blev det ikke, men næste år kan jeg måske nå det, hvis jeg er tidligt nok ude til at finde en af de få overnatningspladser, der er. Så kommer jeg også på Folkemødet. Havde vi nu holdt det i Nordjylland, havde vi jo nok kunnet finde en traktor et eller andet sted, der kunne transportere os lidt længere væk derfra, sådan at vi også havde mulighed for at komme på et folkemøde. Bornholms succes, som det er, bliver jo også hæmmet af sin geografi nu, fordi der ikke er plads til flere prominente folk på Folkemødet. Så derfor skal vi passe på, at vi ikke lader succesen kvæle sig selv.

Virkeligheden er, at det er en kæmpesucces, og det er meget, meget velfortjent, at Bornholm har et folkemøde. Det var også en meget overset region forinden. Det må vi se i øjnene. Hvor ofte kom politikerne på Bornholm inden Folkemødet? Men de kommer heller ikke ret tit på Djursland, så jeg vil da gerne støtte op om, sammen med Socialdemokraterne, at vi gør det på Djursland. Lad os da gøre det på Djursland. Jeg er sikker på, at vi kan få hr. Lars Boje Mathiesen til også at møde op. Som udgangspunkt vil jeg godt love, at 33 pct. af Nye Borgerliges folketingsgruppe kommer – det kan jeg nemt gøre, for det er mig. Så hvis de andre partier byder ind med at gøre det samme, kan det være, at vi kan spare de 10 mio. kr. og rent faktisk have nok folketingspolitikere med, til at nogle af os er interessante nok, til at der også kommer folk. Og så kører succesen derudad.

I Nye Borgerlige synes vi, at folkemøder, også på den måde, som det er tiltænkt på Bornholm, skal udbredes til hele landet. Så Nye Borgerlige kommer til at støtte forslaget. Vi har lige en anke mod det der med at bruge 10 mio. kr. på det. I Nordjylland ville vi sige, at vi bytter med naturalier, og det er så vores egen arbejdskraft, og så er vi jo kommet et stykke af vejen. Nye Borgerlige støtter forslaget.

Kl. 14:37

Den fg. formand (Bjarne Laustsen):

Tak for talen. Så er det hr. Morten Messerschmidt for en kort bemærkning.

Kl. 14:37

Morten Messerschmidt (DF):

Tak for nogle, synes jeg, meget fine betragtninger og for at ville bakke forslaget op. Jeg har også et tilbud til hr. Kim Edberg Andersen. Jeg har lige konfereret med min gruppeformand her, og vi er i den gode situation, at vi vil være i stand til at tilbyde hr. Kim Edberg Andersen vederlagsfri overnatning i Allinge under Folkemødet, såfremt han skulle have lyst til at deltage og berige os med den samme joviale stil, som man beriger folkestyret med her i Folketingssalen. Han behøver ikke svare her og nu. Der kan være et diskretionshensyn. Men nu ved han i hvert fald, at tilbuddet står.

Kl. 14:38

Den fg. formand (Bjarne Laustsen):

Muligheden for besvarelse eksisterer også.

Kl. 14:38

Kim Edberg Andersen (NB):

Jeg bliver nødt til at svare på engelsk: I plead the fifth. Er det ikke sådan, man siger? Men tusind tak for tilbuddet. Det kan være, at jeg tager Dansk Folkepartis gruppe op på det, såfremt jeg ikke kan finde overnatning og synes, at det er nødvendigt for mig at komme på Folkemødet.

Kl. 14:38

Den fg. formand (Bjarne Laustsen):

Tak for talen. Der er ikke flere korte bemærkninger til hr. Kim Edberg Andersen fra Nye Borgerlige. Så er det ordføreren for forslagsstillerne, hr. Morten Messerschmidt fra Dansk Folkeparti. Værsgo.

Kl. 14:38

(Ordfører for forslagsstillerne)

Morten Messerschmidt (DF):

Tak, formand. Tak for, synes jeg, en god debat, som heller ikke har været helt så bundet, som de almindeligvis er. Det er måske meget godt nogle gange at have en diskussion, uden at der er en minister i salen, som bivåner i hvert fald nogle ordførere med et strengt blik om, hvad man nu må sige inden for visse rammer osv. Som jeg oplever det, er vi sådan set alle sammen enige om, at Folkemødet på Bornholm såvel som folkemøderne i resten af landet er godt. Det er godt for det umiddelbart kollegiale sammenhold, men det er også godt for engagementet, sådan at folk kan se opleve, hvordan demokratiet udfolder sig.

Det er jo præcis det, der er idéen med det her forslag, og derfor, vi skal have mere af det. Idéen er netop ikke at sige noget som helst dårligt om Folkemødet på Bornholm, for som hr. Kim Edberg Andersen siger, kan det være, at det, der i virkeligheden er tale om med de stigende priser, og at der er så mange mennesker på et lille sted osv., er, at man begynder at have så meget succes. Men netop derfor er der jo også grund til måske at udvide succesen til resten af landet. Der er langt, hvis man bor i Brønderslev eller Esbjerg eller på Fyn for den sags skyld, til Allinge og Bornholm, og det er rigtig dyrt. Det er nok også derfor, at hovedparten af dem, der deltager på folkemødet, sjældent betaler for deres overnatning og alt mulig andet selv. Og det taler jo netop for, at vi så tager styringen her på Christiansborg som Folketing og siger: Kan vi gøre noget for, at den succes, det er i Allinge, bliver udbredt til resten af landet, sådan at det bliver lettere og sådan set også billigere og mere tilgængeligt at deltage på folkemøder rundtomkring?

Som alle har været inde på, er der jo rigtig mange, der bobler derude, vokser nedefra, men kunne vi gøre noget for, at pressen måske havde den samme opmærksomhed på Skivemødet eller andre møder, som man har på Folkemødet? Kunne man lave et eller andet, så sol og vind blev delt lige, sådan at en tredjedel af os tog til Allinge, en tredjedel til det nordjyske og en tredjedel måske til Langeland, eller hvad ved jeg, sådan at selve folkemødeånden blev bredt ud over hele landet? Det var jo netop det, som var tanken for 200 år siden med møderne på Himmelbjerget og andre steder af landet, nemlig at det var alle danskere, der skulle kunne få lod og del i det.

Ihukommende den seneste debat om rigsfællesskabet ville det måske også give mening at afvikle et folkemøde både på Færøerne og i Grønland, hvem ved, hvor vi alle sammen kunne tale sammen om de fælles udfordringer, vi har.

Jeg håber i hvert fald ikke, og Dansk Folkeparti håber ikke, at debatten om, hvordan vi får folkemøderne bredt ud til alle danskere, til alle i kongeriget, stopper her. Vi synes, det er vigtigt, og jeg har egentlig heller ikke hørt nogen andre partier mene andet. Vi er så lidt uenige om, hvordan det skal faciliteres. Men jeg håber, at den her samtale kan køre videre og måske munde ud i en høring, som vi har talt om, til september, og så kan vi få inddraget nogle af dem, der er med til at skabe de lokale folkemøder i dag, og høre, hvad de tænker om, at vi i fællesskab kan gøre dem ligeså store, ligeså interessante, ligeså sjove og spændende som det, der foregår i Allinge. Så tak for debatten. Jeg synes, det har været halvanden time, der er brugt godt sammen. Tak, formand.

Kl. 14:42

Den fg. formand (Bjarne Laustsen):

Tak til ordføreren, hr. Morten Messerschmidt fra Dansk Folkeparti. Der er ikke yderligere spørgsmål.

Der er ikke flere, der har bedt om ordet, så forhandlingen er sluttet.

Jeg foreslår, at forslaget henvises til Udvalget for Forretningsordenen. Hvis ingen gør indsigelse mod dette, betragter jeg det som vedtaget.

Det er vedtaget.

Det næste punkt på dagsordenen er:

4) 1. behandling af beslutningsforslag nr. B 79:

Forslag til folketingsbeslutning om evaluering af de menneskelige konsekvenser ved indsatsen mod covid-19.

Af Louise Brown (LA) m.fl.

(Fremsættelse 16.03.2023).

Kl. 14:42

Den fg. formand (Bjarne Laustsen):

Ønsker ordføreren at begrunde forslaget? Ja, værsgo.

Kl. 14:42

Begrundelse

(Ordfører for forslagsstillerne)

Louise Brown (LA):

Tak for det, formand. Ja, det er netop et beslutningsforslag – og mit første. »Corona« er jo nok et ord, der vækker følelser hos mange. Det vækker også minder, minder om en usikker tid, minder om samfundssind, om at være sammen hver for sig, om et utal af pressemøder og ikke mindst om Phillip Faber. Nogle vil måske sige, at nu er det forbi, lad os nu lægge det bag os, og det kan jeg også være fristet til nogle gange. Men når jeg så kigger mig omkring, kan jeg jo se efterveerne af corona rigtig mange steder. Det er et faktum, at der er store dele af vores befolkning, der nu mistrives. Vi hører om det næsten dagligt, og det skal vi tage alvorligt.

Så når jeg vælger at fremsætte det her beslutningsforslag, handler det ikke om kritik af den daværende regering eller af de daværende folketingspartier; det handler faktisk om en oprigtig nysgerrighed på, hvad det var, der skete. Og så handler det naturligvis også om, at vi skal lære. Vi skal både lære af alt det gode, men også af vores fejl. Vi skal være villige til at tage ansvar for de beslutninger, der blev taget på andre menneskers vegne – helt sikkert af et godt hjerte – men dog stadig beslutninger, der har haft og har store konsekvenser for mange af os.

Vi skylder simpelt hen at hive alle de erfaringer ud af coronaepidemien som overhovedet muligt, så vi står bedre rustet næste gang, og så vi kan undgå et efterslæb af bl.a. mistrivsel blandt vores børn og unge og udsatte borgere. Vi skal jo starte et sted, og netop at kigge på vores børn og unge og udsatte borgeres trivsel mener jeg er et godt sted at starte. Så jeg ser frem til en god debat, og jeg håber, at vi kan gå til den med nysgerrighed og åbenhed. Tak for ordet.

Kl. 14:44

Den fg. formand (Bjarne Laustsen):

Tak for den begrundelse. Jeg skal lige gøre opmærksom på, at der ikke er mulighed for korte bemærkninger her under begrundelsen – det er der senere, og der kan vi fortsætte debatten. Jeg skal først give ordet til indenrigs- og sundhedsministeren. Værsgo.

Kl. 14:45

Forhandling

Indenrigs- og sundhedsministeren (Sophie Løhde):

I beslutningsforslaget her fra Liberal Alliance bliver det foreslået, at regeringen skal pålægges at igangsætte en evaluering af, hvilke konsekvenser den danske indsats mod covid-19 har haft for unges trivsel og for beboere på landets bosteder. Forslagsstillerne henviser f.eks. til nedlukningerne af skoler, begrænsninger af socialt samvær, besøgsrestriktioner på bosteder og unødvendige smitteforebyggende tiltag.

Først og fremmest vil jeg gerne sige tak til Liberal Alliance og forslagsstillerne for at sætte fokus på læringen af hele covid-19-indsatsen og med et ønske om at se på trivslen for vores unge og udsatte borgere. Jeg, og vi i regeringen, er helt enige i, at det er vigtigt, at man tager ved lære af de erfaringer, som man fik undervejs i pandemien – det gælder de gode, som det gælder de dårlige.

Men jeg vil egentlig starte med at vende blikket en smule tilbage til den tid, vi befandt os i, da pandemien ramte Danmark. Det er åbenlyst for enhver i dag, at der var mangler og brister i beredskabet, da coronaen ramte, og regeringen anerkender naturligvis også, at der har været menneskelige konsekvenser ved indsatsen mod covid-19 – selvfølgelig har der været det. Alle gjorde deres bedste for at forsøge at håndtere den nye og på mange måder jo fuldstændig ukendte situation, som man stod i på daværende tidspunkt, så godt som man kunne. Og når et samfund bliver ramt af en epidemi som corona, vil det have konsekvenser.

Situationen bar jo præg af stor uvished omkring den nye virus og dens mulige konsekvenser, og med det afsæt skulle der jo på daværende tidspunkt på meget, meget kort tid træffes nogle afgørende beslutninger, også her i Folketinget, med potentielt stor påvirkning af hele det danske samfund. Og hverken sundhedsmyndighederne eller for den sags skyld os politikere havde et sikkert grundlag at vurdere ud fra. Derfor blev indsatserne også justeret, i takt med at man blev klogere på corona og opbyggede vigtig erfaring løbende, så blev den nye viden anvendt til at forbedre grundlaget for at træffe beslutninger. F.eks. blev man klogere på, hvilken betydning forsamlingsforbuddet og besøgsrestriktioner havde for borgerne, og derfor blev reglerne også ændret undervejs.

Jeg husker også, at vi havde masser af politiske diskussioner om, hvordan de ændringer skulle laves, hvor vidtgående de skulle være, og hvor hurtigt de skulle laves. Det blev også muligt undervejs jo eksempelvis igen at kunne gennemføre sommerlejre for udsatte børn og unge; det blev muligt undervejs igen at kunne afholde arrangementer på botilbuddene og plejehjemmene; og det var generelt også, husker jeg jo, et vigtigt politisk fokus, at vi skulle søge at mindske mistrivslen og dermed også minimere konsekvenserne for vores mest udsatte borgere.

Grundlæggende har Danmark klaret sig godt. Den danske håndtering er også blevet internationalt anerkendt. Vi anerkender fra regeringens side intentionen i beslutningsforslaget om at være bedre rustet, når fremtidige pandemier rammer – det er næsten umuligt at være uenig i – og dermed også jo, at det er essentielt, at der bliver taget ved lære af erfaringerne, så vi er bedre forberedt, når det er, at en pandemi eller lignende krise vil ramme igen, både ud fra et sundhedsmæssigt udgangspunkt og i forhold til menneskelige hensyn. Vi skal undgå mangler og brister i vores beredskab, og vi skal undgå, at indsatsen får store menneskelige konsekvenser for vores borgere.

Når det så er sagt, vil jeg bruge anledningen til i dag også at sætte fokus på, at der jo allerede er foretaget en lang, lang række af undersøgelser og erfaringsopsamlinger af epidemiens menneskelige konsekvenser – både i forhold til konsekvenser for børns og unges trivsel, men også i forhold til sårbare borgere og udsatte borgere på landets bosteder. De undersøgelser og evalueringer synes jeg jo skaber et rigtig godt grundlag for også at drage læring.

På socialområdet viser undersøgelser eksempelvis jo, at nogle børn og unge blev mere udsatte for mistrivsel under nedlukningen, bl.a. fordi de blev mere isoleret og mere ensomme. Omvendt er der også nogle undersøgelser, der peger på, at nogle børn unge har trivedes markant bedre under nedlukningen end tidligere. Det kan hænge sammen med en øget ro i hverdagen og færre sociale krav. Erfaringsopsamlinger og fra børne- og undervisningsområdet viser, at nedlukningen var mest udfordrende for de sårbare elever. En anden undersøgelse viser, at personalet lærte af erfaringerne fra nedlukningerne i 2020 og brugte dem i forbindelse med nedlukningerne i 2021.

Kl. 14:50

Statens Serum Institut er også involveret i et studie, der undersøger den smitteforebyggende effekt af at lukke skoler ned, særligt med fokus på de lokale nedlukninger, der kom undervejs. Og som det nævnes i beslutningsforslaget, har også Institut for Menneskerettigheder allerede undersøgt konsekvenserne af besøgsrestriktionerne for beboere på botilbud, og hvordan restriktionerne har påvirket beboernes rettigheder.

I forhold til det konkrete beslutningsforslag om en evaluering mener regeringen altså ikke, at der er behov for at iværksætte endnu en evaluering. Jeg vil gerne understrege, at vi ikke mener, at det dermed er lig med, at vi er færdige med at lære; vi mener tværtimod fra regeringens side, at der stadig er potentiale for at drage læring af den erfaring, som pandemien har affødt, og jeg synes, at vi allerede står med meget relevant viden om de forskellige konsekvenser, som vi selvfølgelig skal drage vigtig læring af. Og på den baggrund kan regeringen ikke støtte beslutningsforslaget.

Kl. 14:51

Den fg. formand (Bjarne Laustsen):

Tak for talen. Der er lige en række korte bemærkninger til ministeren. Det er først hr. Lars Boje Mathiesen, uden for grupperne, for en kort bemærkning. Værsgo.

Kl. 14:51

Lars Boje Mathiesen (UFG):

Tak. Der er i allerhøjeste grad stadig væk brug for at forholde sig til coronaen, for vi bruger stadig væk rigtig mange skattekroner til det. Siden september er der indkøbt 18 millioner coronavacciner. Alene i 2023 er der indkøbt 8 millioner coronavacciner.

Så mit spørgsmål til ministeren er: Hvem er de 8 millioner coronavacciner egentlig talt til?

Kl. 14:51

Den fg. formand (Bjarne Laustsen):

Værsgo til ministeren.

Kl. 14:51

Indenrigs- og sundhedsministeren (Sophie Løhde):

Jeg tror, at spørgerens spørgsmål falder en lille smule uden for det, der er genstandsfeltet for beslutningsforslaget her i dag. Men det siger sig selv, at de kontrakter, som staten har indgået undervejs i pandemien, om køb af eksempelvis vacciner er nogle kontrakter, som staten kontraktligt er bundet af.

Det, jeg har haft fokus på, siden jeg tiltrådte som indenrigs- og sundhedsminister, var at påbegynde arbejdet med netop at få nedskaleret indsatserne sammenlignet med tidligere år og ikke mindst også sammenlignet med niveauet sidste år, så vi kunne påbegynde en normaliseringsindsats. Og derfor er der jo også sket – det afspejler finanslovsforslaget i øvrigt også – en væsentlig nedskalering fra niveauet sidste år, i forhold til at der var et forbrug sidste år på 6,2 mia. kr., og der vil være en yderligere nedskalering i forbindelse med indsatsen frem mod 2024. Men kontrakter, som staten har indgået tidligere, er staten også kontraktligt forpligtet til at overholde.

Kl. 14:52

Den fg. formand (Bjarne Laustsen):

Værsgo til ordføreren.

Kl. 14:52

Lars Boje Mathiesen (UFG):

Så det er ministerens opfattelse, at de 2,3 mia. kr., man bruger på coronahåndteringen nu, alene er bundet op på kontraktlige forpligtelser. Eller er det også politiske beslutninger, man har valgt at træffe, som gør, at man bruger 2,3 mia. kr. på det?

Dernæst kunne jeg godt tænke mig at spørge ministeren, om ministerens holdning er, at man åbnede samfundet for langsomt op. Det var den holdning, som ministeren havde, da man var i opposition, og inden man gik i regering, altså at man åbnede samfundet for langsomt op. Mener ministeren så også nu, at man åbnede samfundet for langsomt op?

Kl. 14:53

Den fg. formand (Bjarne Laustsen):

Værsgo til ministeren.

Kl. 14:53

Indenrigs- og sundhedsministeren (Sophie Løhde):

I forhold til at besvare den første del af spørgsmålet, nemlig hvad der er opført på finansloven, vil jeg sige, at det jo bare er at slå op i den. Man kan se, at der eksempelvis i det beløb, som ordføreren nævner, indgår en reserve til indkøb af vacciner, altså en reserve til indkøb af vacciner, som kan sikre, at Danmark, hvis det bliver nødvendigt, kan vaccinere med opdaterede vacciner.

Mener jeg fortsat, at det gik for langsomt med at åbne op? Jeg tror, at jeg vel kan tale på vegne af – forhåbentlig – alle her i Folketinget, når jeg siger, at der næppe er nogen, der ville gøre fuldstændig det samme i morgen, som man gjorde i går, med den viden, vi har i dag. Det er egentlig også det, jeg indledningsvis prøvede at give udtryk for i min tale. Man stod på et fuldstændig ukendt grundlag, man forsøgte at gøre det bedste, og der var masser af uenigheder undervejs, men selvfølgelig vil man, i forhold til hvad man ved i dag, ikke handle på samme måde i morgen.

Det er også derfor, jeg synes, det er væsentligt at rette fokus på de forskellige evalueringer, undersøgelser og andet, der er lavet oven på corona, så vi sikrer, at man bruger den læring, også næste gang der måtte opstå en ny og uventet situation. Selvfølgelig ville man ikke gøre det samme en gang til.

Kl. 14:54

Den fg. formand (Bjarne Laustsen):

Så er det hr. Kim Edberg Andersen fra Nye Borgerlige for en kort bemærkning.

Kl. 14:54

Kim Edberg Andersen (NB):

Tak for det. Når jeg hører talen fra ministeren, hører jeg sådan lidt noget meget fagligt og sagligt til at starte med, og alligevel kommer så det her salgspitch med, at vi har klaret os rigtig meget bedre. Virkeligheden er, at hvis ikke vi vil evaluere på det, ved vi det faktisk ikke. Vi ved, at vi er nået i mål med de politiske ønsker, der var: at ikke for mange måtte dø osv. Og det er superfint. Men inden vi gør brættet op, bliver vi jo også nødt til at vide: Hvad er omkostningerne bagefter?

Det er det, jeg ser det her forslag som noget rigtig godt til. Det er dybest set: Lad os nu tage evalueringen. For står vi i samme situation næste gang, ville det jo være dumt at tage den samme beslutning en gang til om at lukke landet ned, hvis vi ved, at den bedste måde faktisk var ikke at gøre det. Og det er egentlig evalueringen. Jeg synes faktisk, at regeringen gemmer sig lidt bag ved den her fortælling om, at de har sejret, og så skal det ikke undersøges, om sejren har været for dyr. Er ministeren uenig i det?

Kl. 14:55

Den fg. formand (Bjarne Laustsen):

Værsgo til ministeren.

Kl. 14:55

Indenrigs- og sundhedsministeren (Sophie Løhde):

Altså, først og fremmest tror jeg, jeg er nødt til at påpege, hvad det beslutningsforslag, vi behandler her i dag, egentlig handler om. Det handler ikke om, hvorvidt vi skal evaluere selve nedlukningen. Det handler om, hvorvidt vi skal evaluere, hvilke konsekvenser det har haft for unges mistrivsel og for beboere på landets bosteder.

Så prøver jeg fuldstændig ædrueligt – det var ikke engang et forsøg på at gøre det farverigt – at redegøre for nogle af de forskellige evalueringer, der er blevet lavet fra forskellige institutter og andres side. De evalueringer mener jeg jo vi skal lære af og gøre brug af. Der er ikke i beslutningsforslaget i dag foreslået, at man skal lave en evaluering af hele nedlukningen. Men den har Folketinget jo i øvrigt også fået sat fokus på, i forbindelse med at man i den forrige folketingssamling oprindelig i sin tid vedtog at nedsætte Grønnegårdudvalget for at få lavet en uvildig udredning med fokus på netop hele nedlukningen.

Kl. 14:56

Den fg. formand (Bjarne Laustsen):

Værsgo til ordføreren.

Kl. 14:56

Kim Edberg Andersen (NB):

Jeg tror, at der er gået noget tabt i oversættelsen til sjællandsk, for jeg sagde ikke »farverigt«, jeg sagde »fagligt«. Altså, jeg roste faktisk ministeren langt hen ad vejen for den måde, hun kom ind på det på. Så det var ikke for at kalde ministeren farverig. Jeg sagde »faglig«. Og jeg er klar over, hvad det handler om. Men vi er jo enige om, at noget af indsatsen mod covid også var nedlukninger. Og jeg vil da rigtig gerne se de andre ordførere påstå, at nedlukningerne bare var sådan noget, der skete helt urelateret til det. Men det koster jo. Det har menneskelige konsekvenser. Og i Nordjylland kan vi se de menneskelige konsekvenser. Så det er bare det, at jeg gerne vil gøre scorekortet helt op, inden vi laver samme fejl eller udnytter, at vi gjorde alting rigtigt, næste gang vi står i en pandemi.

Kl. 14:57

Den fg. formand (Bjarne Laustsen):

Værsgo til ministeren.

Kl. 14:57

Indenrigs- og sundhedsministeren (Sophie Løhde):

Først og fremmest skal jeg så beklage, at jeg ikke hørte ordføreren korrekt, men nu har jeg i hvert fald har fået præciseret, at jeg var »faglig« og ikke »farverig«. Det ville være dejligt måske at være begge dele på en gang, men det må jeg så forsøge at arbejde på i forbindelse med de videre taler.

Selvfølgelig havde nedlukningen konsekvenser. Selvfølgelig havde nedlukningen menneskelige konsekvenser. Dem har jeg sådan set også beskrevet i min tale indledningsvis her i dag. Nu behandler Folketinget så et beslutningsforslag om, om vi skal igangsætte en ny evaluering med fokus på unges trivsel og beboerne på landets bosteder. Regeringen er optaget af, at vi på de områder, som på alle andre områder, lærer af de erfaringer, man gjorde sig under corona. Men der er bare allerede foretaget en række evalueringer på det her område, hvorfor vi ikke synes, der er behov for nu at iværksætte nye evalueringer. Men selvfølgelig skal vi lære af erfaringerne. Og der er da ikke én, der kunne forestille sig, at man ville gøre det hele fuldstændig forfra på nøjagtig samme måde en gang til, for det ville jo svare til, at man holdt sig for øjnene, mens man kørte derudad. Selvfølgelig skal man lære af de erfaringer, man gjorde sig. Og hvis man vidste alt, hvad vi ved i dag, havde man jo ikke gjort det samme, som man gjorde i sin tid.

Kl. 14:58

Den fg. formand (Bjarne Laustsen):

Tak. Så er det fru Louise Brown fra Liberal Alliance for en kort bemærkning.

Kl. 14:58

Louise Brown (LA):

Tak for det, og tak til ministeren for en fin redegørelse for ministerens og regeringens synspunkt eller standpunkt i sagen her. Jeg vil lige igen indskærpe, at det her ikke er kritik af det, der er foregået, absolut ikke, for vi stod i en situation, hvor der ikke var nogen, der vidste, hvad vi skulle gøre, så det er slet ikke det, det her handler om. For mig handler det om, at vi stadig ser, at der er mistrivsel, og at jeg stadig oplever borgere, der er frustrerede og bange for, hvad der skal ske næste gang. Så det er muligt, at der er taget en række initiativer, og at der er lavet en række undersøgelser. Jeg har selv kigget det igennem, og jeg kan ikke finde nogen, der adresserer lige præcis det her specifikke emne. En anden ting er, at vi vel ikke kan evaluere nok på sådan et forløb her, så hvad er det helt præcis, der gør, at ministeren ikke vil lave yderligere en evaluering?

Kl. 14:59

Den fg. formand (Bjarne Laustsen):

Værsgo til ministeren.

Kl. 14:59

Indenrigs- og sundhedsministeren (Sophie Løhde):

Først vil jeg gerne kvittere for det. Jeg opfatter heller ikke ordførerens beslutningsforslag eller kommentar her i dag som udtryk for kritik, men snarere som en fortsat nysgerrighed efter, vilje til og ønske om at lære. Den deler vi fra regeringens side. Jeg prøver blot nøgternt at forholde mig til, at der altså er gennemført en lang række evalueringer, og jeg oversender dem meget gerne til ordføreren, for listen er altså utrolig lang. Det er derfor, jeg blot stiller spørgsmålet: Er der så behov for nu, at vi gennemfører endnu en evaluering? Man kan selvfølgelig godt have det synspunkt, at man skal fortsætte med at lave evalueringer, til solen brænder ud, men helt ædrueligt vil jeg sige, at der for så vidt angår spørgsmålet om eksempelvis trivsel og om skolelukninger også ligger en erfaringsopsamling fra Danmarks Evalueringsinstitut, der blev gennemført under og umiddelbart efter nedlukningerne. Og jeg kunne pege på en lang række andre undersøgelser. Det er dem, jeg synes det er vigtigt vi bruger, frem for at vi bare lægger dem til side på reolen og siger, at nu bestiller vi nogle nye rapporter. Vi skal forhåbentlig bruge det, der er indholdet af det, der er lavet af erfaringsopsamling.

Kl. 15:00

Den fg. formand (Bjarne Laustsen):

Værsgo til ordføreren for det næste spørgsmål.

Kl. 15:00

Louise Brown (LA):

Tak for det. Ja, det skal vi helt klart. Min anke er bare, at de undersøgelser, der ligger, er, som ministeren også siger, blevet lavet, mens vi var midt i det. Nu er vi færdige med det, og nu kan vi kigge tilbage og se, hvad det så er, der er foregået, hvad vi kan drage af læringer derfra. Der er ikke nogen tvivl om, at de undersøgelser, der er allerede, er gode, og dem skal vi selvfølgelig også kigge til, men vi mangler noget nutidigt, nu hvor vi er ude over det hele igen. Og så er det jo en masse forskellige. Jeg mener, at vi mangler en samlet vurdering, der kommer herfra. Hvad mener ministeren?

Kl. 15:01

Den fg. formand (Bjarne Laustsen):

Værsgo til ministeren.

Kl. 15:01

Indenrigs- og sundhedsministeren (Sophie Løhde):

Hvis Folketinget gerne vil lave en evaluering fra Folketingets side af, er det ligesom uden for mit kompetenceområde. Det kan Folketinget beslutte, hvis man i udvalget vil lave sin egen erfaringsopsamling. Jeg tror måske bare, at der på de områder, der er, er nogle analyseinstitutter og andre, der måske er bedre til at lave nogle grundigere evalueringer, end folketingspolitikere måske er. Vi har politiske holdninger, og det er godt, at vi har det. Så er det ikke helt korrekt, at der kun er lavet undersøgelser og evalueringer, imens corona stod på; der er også lavet undervejs, og der er også lavet bagefter. Det er derfor, jeg blot konstaterer, at listen over undersøgelser, evalueringer m.v. altså er rigtig, rigtig lang.

Kl. 15:02

Den fg. formand (Bjarne Laustsen):

Tak. Så er det hr. Stinus Lindgreen fra Radikale Venstre. Værsgo.

Kl. 15:02

Stinus Lindgreen (RV):

Tak til ministeren for talen. Det er jo et emne, vi har brugt meget tid på sammen i udvalget i den sidste samling herinde. Vi vedtog jo tilbage i juni 2020 at nedsætte en ekspertgruppe til at evaluere den første del af nedlukningen – det blev til Grønnegårdsrapporten, som ministeren også nævnte. Formålet var at få en evaluering af den første del af nedlukningen. Den daværende regering var ikke med i den, fordi de mente, at det var rigtig godt at lave en evaluering, bare ikke på det tidspunkt. Det skulle være senere; det skulle være efter epidemien.

Nu er vi jo så, kan man i hvert fald argumentere for, efter epidemien, så ville det ikke være oplagt nu at samle op på også de undersøgelser, som ministeren ganske rigtigt nævner? Der er lavet undersøgelser, men ikke af alt. Jeg har ikke set en undersøgelse, hvor kan vi gå ind og se på skolelukninger: Hvornår skal vi gøre det? Skal vi gøre det? Hvilke klassetrin skal det være? Det kan også være besøgsrestriktioner: Skal vi gøre det? Hvornår skal vi gøre det? Hvad er konsekvenserne?

Den der opsamling af viden har jeg ikke set, og jeg mener med al respekt, at jeg har fulgt nogenlunde med i, hvad der er foregået på området her. Så hvorfor ikke lave en samlet evaluering?

Kl. 15:03

Den fg. formand (Bjarne Laustsen):

Værsgo til ministeren.

Kl. 15:03

Indenrigs- og sundhedsministeren (Sophie Løhde):

For så vidt angår eksempelvis skoleområdet, er det jo sådan set der, der er lavet et stykke arbejde i bl.a. Danmarks Evalueringsinstitut, men også andre, og det blev gennemført både under og umiddelbart efter nedlukningerne. Så der er altså gennemført en lang række undersøgelser, som jeg synes man skal interessere sig for og læse og bruge frem for blot at have et synspunkt om, at vi nu skal bestille nogle flere. Det er altså en stille påpegning af, at der ligger rigtig, rigtig meget.

Er det så lig med, at der ikke fortsat er mere, man kan lære? Nej, jeg tror altid man kan blive klogere, jeg tror altid, man kan blive bedre til at lære, og man vil jo aldrig nogen sinde handle på samme måde en gang til med den viden, vi har i dag. Jeg kan bekræfte, at ordføreren og jeg har tilbragt meget tid sammen omkring det her emne også i forbindelse med corona, og tak for samarbejdet der. Jeg kan jo ikke stå her i dag og redegøre for, hvad den tidligere regering mente om timingen for en udredning. Jeg kan blot konstatere, at der var et flertal i Folketinget, som besluttede at gennemføre en udredning ved Grønnegård. Og den udredning er gennemført; den er afleveret og oversendt til Folketinget for efterhånden jo nu lang tid siden.

Kl. 15:04

Den fg. formand (Bjarne Laustsen):

Værsgo til ordføreren for andet spørgsmål.

Kl. 15:04

Stinus Lindgreen (RV):

Tak. Den evaluering har jeg også læst, og den dækker jo af gode grunde ikke hele perioden, fordi den kun dækker den første del. Det var det, vi blev enige om. Jeg er enig med ministeren i, at der findes masser af undersøgelser. Vi står på et grundlag af viden her. Vi kan se, f.eks. hvad angår unges mistrivsel, at der blev meldt noget ud ét år, og et år efter kan vi se, at det faktisk ikke var rigtigt. Vi har ikke set en stigning i antallet af selvmord og omfanget af selvskade blandt unge som følge af corona, heldigvis. Vi mangler den samlede evaluering af indsatsen – og jeg synes, det er ærgerligt, at LA desværre kun har valgt at fokusere på en del af den – for den samlede evaluering af indsatsen, hvilke tiltag der har virket, hvad der ikke virkede, hvordan det gik i forhold til andre lande, mangler fortsat. Det betyder ikke, at vi skal starte på bar bund, for der findes noget, vi kan bygge på, men den samlede evaluering findes altså ikke.

Kl. 15:05

Den fg. formand (Bjarne Laustsen):

Værsgo til ministeren.

Kl. 15:05

Indenrigs- og sundhedsministeren (Sophie Løhde):

Jeg forholder mig til, at det, vi tager stilling til i Folketinget i dag, er, hvorvidt der skal laves en evaluering af konsekvenserne for unges og beboerne på landets bosteders trivsel i relation til den danske covid-19-indsats. Der prøver jeg bare stilfærdigt at påpege, at der er gennemført rigtig mange evalueringer og undersøgelser på lige præcis de områder.

Generelt er der jo indsamlet rigtig meget viden og lært meget, som danner et solidt grundlag for os at drage erfaringer på de forskellige områder på. Og vi er jo i fuld gang fra myndighedernes side og centrale aktørers side med nu at få omsat læringspunkterne. Det er det, jeg synes er det væsentlige, altså at vi får omsat læringspunkterne, så vi står bedre rustet, hvis en fremtidig pandemi rammer.

Eksempelvis er Sundhedsstyrelsen jo aktuelt i fuld gang med at udarbejde en ny sundhedsberedskabsplan, der jo selvfølgelig tager hele læringen fra covid-19-pandemien med. Hvorfor? Fordi vi skal være bedre forberedt næste gang. Vi har i øvrigt også fra ministeriets side inviteret Kommunernes Landsforening, regionerne og andre til at deltage i hele den her læringsopsamling, som fokuserer på en systematisering og koordinering af også hele det tværsektorielle samarbejde, der blev gennemført under covid-19-pandemien.

Kl. 15:06

Den fg. formand (Bjarne Laustsen):

Tak. Så er det hr. Peter Kofod fra Dansk Folkeparti. Værsgo.

Kl. 15:06

Peter Kofod (DF):

Tak for det. Uanset hvad man synes om coronahåndteringen – om det er gået godt eller skidt – og uanset hvad man mener om nedlukninger, om det har været godt eller skidt, så tror jeg, at der er én ting, vi kan være enige om, og det er, at det her har haft nogle enorme konsekvenser. Altså, der er unge mennesker, der ikke har været i skole i månedsvis, og som har fået forstyrret store dele af det, der skulle være en meget, meget glædelig og vild periode i et ungdomsliv. Der er ældre mennesker, der har siddet deres sidste tid og været dybt ensomme, inden de har forladt den her tilværelse. Så jeg mener jo egentlig, at der er nok at kigge på.

Jeg kan ikke forstå med de enorme menneskelige konsekvenser, coronaen har medført, om man måtte have haft sygdommen eller ej, at man ikke i højere grad som regering går op i at evaluere den indsats for at finde ud af, at skulle vi blive ramt af noget pludseligt igen, er der så en eller anden form for læring, vi kan tage med, mere end det, vi allerede har fået udkrystalliseret. Er der et eller andet, vi kan tage med os og lære, så unge mennesker ikke skal rammes af det her på samme hårde måde; så ældre mennesker ikke skal have en afslutning på livet, hvor de er meget ensomme og måske endda kommer til at dø alene uden dem, man holder af? Kunne man ikke som regering kigge indad en gang mere og finde ud af, om vi kunne gøre det her lidt bedre?

Kl. 15:07

Den fg. formand (Bjarne Laustsen):

Værsgo til ministeren.

Kl. 15:07

Indenrigs- og sundhedsministeren (Sophie Løhde):

Altså, jeg ved ikke, om vi sender på forskellige frekvenser. Jeg prøvede at give meget klart udtryk for, at selvfølgelig har der været menneskelige konsekvenser. Det har der været for de børn, der manglede socialt samvær med deres kammerater; det har der været for de ældre mennesker, som har siddet alene derhjemme; det har der været for dem, som har tilbragt deres sidste tid, og som måske ikke har kunnet holde i hånd med de af deres pårørende, som de havde ønsket; det har der været for de mennesker, der ikke kunne tage afsked i forbindelse med bisættelser og andet, hvor der var restriktioner, i forhold til hvor mange der måtte forsamles. Der har da været masser af menneskelige konsekvenser.

Vi er optaget af at lære af corona og de ting, vi var igennem som samfund dér, og det er derfor, jeg forholder mig til, at når vi bliver bedt om i dag at bestille en evaluering med fokus rettet mod børn og unge og mod indsatsen på landets bosteder, så prøver jeg stilfærdigt at redegøre for, at det faktisk er to områder, hvor der er gennemført en lang række af forskellige undersøgelser. Kan I så ikke svare mig på som ordførere, hvad det er, I mener de undersøgelser ikke svarer på, som en ny evaluering skal svare på? Det må da være det, der er relevant for diskussionen, frem for bare at sige, at vi skal have flere evalueringer, men vi ikke gider at forholde sig til, hvad der allerede er gennemført af evalueringer. Jeg håber, vi kan få de nuancer med i diskussionen.

Kl. 15:09

Den fg. formand (Bjarne Laustsen):

Tak, så er det spørgeren.

Kl. 15:09

Peter Kofod (DF):

Der er jo heldigvis en ordførerrunde til, så det må ministeren jo tage op, når vi når så langt. I forlængelse af det, ministeren siger, kunne jeg godt tænke mig at vide: Hvis ministeren har én fortrydelse fra hele den der lange periode, én ting, som ministeren ville ønske, man havde angrebet anderledes, havde gjort anderledes, altså én stor fejl, som man ville have håndteret på en anden måde under corona, hvad ville det så have været?

Kl. 15:09

Den fg. formand (Bjarne Laustsen):

Værsgo til ministeren.

Kl. 15:09

Indenrigs- og sundhedsministeren (Sophie Løhde):

Altså, jeg var jo ikke minister i perioden på det daværende tidspunkt, så det kan jo ikke udtale mig om, ej heller om, hvad den daværende minister så måtte have ønsket at gøre anderledes. Men jeg kan da sagtens give udtryk for, at noget af det, jeg var optaget af i forbindelse med nedlukningerne, var jo bl.a. en insisteren på, om vi ikke i højere grad også skulle skele til, hvad man eksempelvis gjorde i Norge, når det handlede om spørgsmålet omkring skolelukninger. Det var noget af det, vi brugte rigtig lang tid på, også i regi af Epidemiudvalget, fordi vi var nysgerrige på, om Norge sådan set havde fundet en bedre model for, hvordan man kunne håndtere hele spørgsmålet omkring skoler, i stedet for at alle bare blev lukket ned. Det er for bare komme med ét eksempel på noget, som vi også politisk brugte rigtig lang tid på i regi af Epidemiudvalget, og som jeg i hvert fald var meget, meget optaget af.

Kl. 15:10

Den fg. formand (Bjarne Laustsen):

Tak. Så er det hr. Per Larsen fra Det Konservative Folkeparti. Værsgo.

Kl. 15:10

Per Larsen (KF):

Tak for det, og tak for ministerens tale. Det, som fru Louise Brown jo helt specifikt efterlyser, skal ses på baggrund af, at forslagsstillerne ikke mener at kunne finde noget konkret i forhold til unges trivsel og i forhold til konsekvenserne for dem, som jo har opholdt sig på bostederne under pandemien.

I forhold til de unges mistrivsel var det jo en lidt spøjs situation her i Danmark, i forhold til når vi kigger på nogle af de andre lande, fordi man jo traf en beslutning om at nedlukke skolerne på baggrund af en anbefaling fra Sundhedsstyrelsen, som jeg forstod det, om at lade være med at lukke skolerne ned. Så hvis vi kigger lidt fremad, vil det så være ministerens anbefaling, at man skal lukke skolerne ned, hvis der opstår en tilsvarende situation?

Kl. 15:11

Den fg. formand (Bjarne Laustsen):

Værsgo til ministeren.

Kl. 15:11

Indenrigs- og sundhedsministeren (Sophie Løhde):

Jeg mener igen: Man ville jo aldrig nogen sinde med den viden, vi har i dag, gøre de samme ting forfra på præcis samme måde, som man gjorde dengang. Hvorfor? Fordi vi står på et helt andet erfaringsgrundlag. Vi ved meget mere nu omkring den pandemi, end vi gjorde på daværende tidspunkt. Det ville man jo bruge, hvad end vi eksempelvis snakker skolenedlukninger, eller vi taler om, om der også skal være udendørs forsamlingsforbud, hvis det var præcis den samme situation. Jeg tror ikke, man ville gennemføre de samme tiltag på nogen måde. Selvfølgelig ville man ikke det. Vi har jo også fået betydelig mere viden i dag, i forhold til hvad der smitter, eller hvad luftbåren smitte er, for at nævne et andet område. Det er viden, man jo ikke havde dengang. Så selvfølgelig ville man ikke gøre det samme en gang til som en tro kopi. Det har jeg simpelt hen ikke fantasi til at forestille mig at nogen regering ville.

Kl. 15:12

Den fg. formand (Bjarne Laustsen):

Værsgo til ordføreren for et nyt spørgsmål.

Kl. 15:12

Per Larsen (KF):

Tak. Så lad mig prøve at omformulere det lidt. Altså, jeg ved jo, at sundhedsministeren går meget op i at følge de faglige anbefalinger fra de forskellige styrelser. Her havde vi jo altså en situation, hvor Sundhedsstyrelsen anbefalede, at man undlod at lukke skolerne, men så traf man en politisk beslutning. Så jeg vil gerne høre, om ministeren synes, at det var hensigtsmæssigt, at man overrulede anbefalingerne fra Sundhedsstyrelsen på daværende tidspunkt.

Kl. 15:12

Den fg. formand (Bjarne Laustsen):

Værsgo til ministeren.

Kl. 15:12

Indenrigs- og sundhedsministeren (Sophie Løhde):

Jeg tror, der var politisk uenighed om bl.a. spørgsmålet om skolelukninger og niveauet for det. Det er vist et faktum, for det var der, og det var noget af det, vi brugte rigtig lang tid på, også politisk, at diskutere i regi af Epidemiudvalget i Folketinget – selvfølgelig var der politiske uenigheder.

Kl. 15:13

Den fg. formand (Bjarne Laustsen):

Så siger vi tak til indenrigs- og sundhedsministeren, og vi går videre i talerrækken. Først er det Socialdemokratiets ordfører, hr. Rasmus Horn Langhoff. Værsgo.

Kl. 15:13

(Ordfører)

Rasmus Horn Langhoff (S):

Jeg husker meget tydeligt den dag i marts 2020, da jeg stod her på talerstolen, og vi skulle hastebehandle en ændring af epidemiloven. Vi stod over for en modstander, som vi ikke kendte, og vores praktiske erfaringer med at håndtere en så alvorlig epidemi i Danmark lå mange år tilbage. Coronaen ramte hårdt dengang, men vi kom heldigvis igennem det, og var også, hvis vi kigger på forhold som økonomi og overdødelighed, blandt de lande, der klarede det bedst.

I dag er meget jo heldigvis anderledes, og selv om coronaen jo stadig er til stede i vores samfund, udgør den ikke længere en samfundskritisk sygdom. Det er naturligvis helt naturligt, at vi tager ved lære af nogle af de erfaringer, vi har med corona. Vi skal se grundigt på, hvad der virkede både herhjemme i Danmark og internationalt, og vi skal som samfund være endnu bedre rustet, næste gang vi måtte risikere at blive ramt af en pandemi. Det gælder alt lige fra forsyningskæder til værnemidler til test og til, hvordan vi bedst muligt beskytter eksempelvis ældre på plejehjem, eller hvordan vi indretter hverdagen for børn og unge.

Når det så er sagt, så er der jo allerede lavet rigtig meget forskning og kortlægning af hele coronaforløbet både i Danmark og i udlandet. I Danmark er der nemlig allerede blevet lavet en lang række undersøgelser. Nogle er lavet af forskningsinstitutter, nogle er lavet af tænketanke, nogle er lavet af faglige selskaber, og andet er igangsat her fra Folketinget. Vi igangsatte jo netop den store Grønnegård-rapport om myndighedernes håndtering af covid-19 i pandemiens første måneder, og en stor uvildig undersøgelse af baggrunden for covid-19-udbruddet med smitte og covid-19-dødsfald på plejecentre og i hjemmeplejen, som blev udarbejdet at Dat Nationale Forsknings- og Analysecenter for Velfærd.

Dertil kommer en lang række andre undersøgelser, rapporter og evalueringer. Jeg har lige fundet et udpluk her, som jeg egentlig synes er meget interessant at få med i debatten i dag, for man får nærmest indtrykket af, at der ikke er blevet evalueret på det her. Danmarks Evalueringsinstitut har lavet en erfaringsopsamling om elevernes læring og trivsel i grundskolen under coronapandemien. Danmarks institut for Pædagogik og Uddannelse har lavet en rapport om skolen under coronapandemien, bl.a. om fjernundervisning. På Københavns Universitet har en række forskere set på, om nedlukningerne bed sig fast i unges mentale helbred. Det Nationale Forsknings- og Analysecenter for Velfærd har set på anbragte unges trivsel i lyset af covid-19-pandemien. Danske Handicaporganisationer har lavet en evaluering af handicapområdets udfordringer i forbindelse med covid-19. Derudover er der mange, mange flere, som også har evalueret herhjemme i Danmark.

Det står klart, af nedlukningen havde konsekvenser – negative konsekvenser – for ældre, for sårbare, for børn og for unge, og derfor blev der jo selvfølgelig også under coronanedlukningen udmøntet en række hjælpepakker, også målrettet børn, unge og ældre, bl.a. med fokus på de mest sårbare børn unge, som var i risiko for ensomhed og mistrivsel. Men det havde konsekvenser, ingen tvivl om det. Jeg tror heller ikke, I kommer til at høre nogen påstå det modsatte i dag.

Men jeg er meget tvivlende over for, om løsningen er, at vi nu skal til at bestille nye, langvarige undersøgelser, som skal beskrive det samme som de undersøgelser, evalueringer og forskningsprojekter, der allerede er foretaget herhjemme i Danmark. Er det sådan, vi bruger vores energi og krudt bedst? Jeg tror, at vi i stedet for skal bruge den viden, der allerede er indsamlet og jo stadig bliver indsamlet, til at lære af, altså omsætte det til konkrete, praktiske måder at gøre tingene på. For selv om coronaen er forsvundet fra mediernes dagsorden, foregår der stadig masser af opsamling rundtomkring i ministerier, i styrelser, i kommuner, i regioner, på universiteter og mange andre steder.

Med disse argumenter kan vi ikke støtte beslutningsforslaget i dag.

Kl. 15:17

Den fg. formand (Bjarne Laustsen):

Tak for talen. Så er der en række korte bemærkninger. Det er først fru Louise Brown fra Liberal Alliance. Værsgo.

Kl. 15:17

Louise Brown (LA):

Tak for det, formand, og tak til ordføreren for meningstilkendegivelsen og ordførertalen. Jeg oplever egentlig ordføreren som en, der netop ser trivsel hos de unge mennesker som en vigtig ting. Derfor undrer det mig også, at ordføreren ikke kan bakke op om sådan et forslag her, som netop har fokus på det. Det er rigtigt, at der findes en masse undersøgelser, som alle mulige andre har lavet, og det er også rigtigt, at DH har lavet en ganske udmærket undersøgelse, men det er jo dem, der har lavet den. Så er det med at henvise til alle mulige andres evalueringer ikke at fralægge sig ansvaret en smule? Burde vi ikke have en samlet evaluering herfra, hvor alle de gode erfaringer er med, i stedet for at kigge til 10.000 forskellige andre evalueringer?

Kl. 15:18

Den fg. formand (Bjarne Laustsen):

Værsgo.

Kl. 15:18

Rasmus Horn Langhoff (S):

Forslaget fra Liberal Alliance går jo meget konkret på, hvilke konsekvenser det eksempelvis har haft for unges mentale helbred, og det må vi bare sige er evalueret. Det har VIVE evalueret, det har Danmarks institut for Pædagogik og Uddannelse evalueret, og det har Københavns Universitet evalueret. Det er der masser af internationale evalueringer af og forskning i og redegørelser for. Så hvad er det, Liberal Alliance mangler at få afdækket?

Jeg må spørge: Er Liberal Alliance bekendt med det, der allerede er evalueret, altså det, vi allerede har tilgængelig viden liggende om? Det kan jo være, at det, der i virkeligheden er behov for, er, at vi i Sundhedsudvalget får skabt os et overblik over den viden, der allerede er på området – for det er gevaldig meget viden, der er på området – og så arbejder videre med, hvordan vi kan bruge den viden, der er, i stedet for at vi tager debatten i dag, hvor det nærmest er, som om det er en helt ny idé, at vi skal evaluere, hvilke konsekvenser nedlukningen har haft. Det er det ikke, der er fuld fart på derude med evalueringer.

Kl. 15:19

Den fg. formand (Bjarne Laustsen):

Tak. Værsgo til ordføreren.

Kl. 15:19

Louise Brown (LA):

Bare det, at ordføreren fortæller, at der allerede ligger en masse undersøgelser, og spørger, om jeg er klar over det, viser jo, at der åbenbart er noget forvirring. Jeg er helt overbevist om, at hvis du spørger ti borgere på gaden, så vil de ni af dem sige, at der ikke er blevet evalueret nok, og at de er nervøse for, hvad der kommer til at ske, næste gang det her sker. Det kunne man også godt forestille sig at pårørende til de her mennesker, der er berørt af det her, kunne frygte. Men kan ordføreren så garantere, at der er en køreplan klar til næste gang, der er en epidemi, der rammer os?

Kl. 15:20

Den fg. formand (Bjarne Laustsen):

Værsgo til ordføreren.

Kl. 15:20

Rasmus Horn Langhoff (S):

Jeg er ikke sikker på, at jeg forstår sammenhængen mellem, om manden på gaden ved præcis, hvilke evalueringer der er blevet foretaget på det område, og så at være sundhedsordfører for et parti, som foreslår, at der skal være flere evalueringer. Jeg mener sådan set, at man med rette kan forvente, at vi som sundhedspolitikere, der behandler det her forslag, ved nogenlunde, om vi er i gang med at opfinde den dybe tallerken igen – for den er opfundet. Hvis der er noget, der mangler at blive belyst her, så lad os snakke om det, men lad os lige anerkende alt det, der er lavet, al den viden, der er indsamlet, og så måske gå i gang med at bruge den.

Kl. 15:21

Den fg. formand (Bjarne Laustsen):

Tak. Så er det hr. Stinus Lindgreen fra Radikale Venstre for en kort bemærkning.

Kl. 15:21

Stinus Lindgreen (RV):

Tak for det. Tak for talen, og tak for et godt samarbejde som sundhedsordførere de seneste 3½ hektiske år, hvor vi jo har diskuteret det her emne, jeg ved ikke hvor mange gange, utallige gange, og har taget stilling til nedlukninger, genåbninger og det hele under et absurd pres og med, som ministeren også var inde på, manglende viden. Vi vidste ikke, hvad vi stod over for.

Nu nævner ordføreren, at der er foretaget en række vurderinger, og det er jo korrekt. Der findes en masse undersøgelser af forskellige aspekter af, hvad covid har betydet for trivsel og mange andre ting. Ordføreren nævner bl.a. EVA-rapporten om skolenedlukninger. Den rapport handler jo om, hvad det har betydet fagligt og trivselsmæssigt for eleverne. Hvordan har de det nu, og hvad kan vi gøre for at hjælpe dem? Den handler jo ikke om, hvorvidt skolenedlukningerne var en god idé. Det handler ikke om, hvornår man skal gøre det, eller på hvilke klassetrin eller under hvilke omstændigheder man skal gøre det. Det er ikke det, der er formålet med den. Det spørgsmål er vi ikke blevet klogere på.

Som jeg læser forslaget fra Liberal Alliance, er det et spørgsmål om, hvad vi gør næste gang, og hvordan vi kan bedømme, om det er det rigtige skridt at tage. Den viden har jeg ikke, og jeg vil igen, som jeg også sagde til ministeren, påstå, at jeg har en relativt god viden om det her emne.

Kl. 15:22

Den fg. formand (Bjarne Laustsen):

Værsgo til ordføreren.

Kl. 15:22

Rasmus Horn Langhoff (S):

Jeg kan bekræfte, at vi har brugt mange timer sammen her i salen, og det er jo dejligt at komme videre og også bruge tid på alt muligt andet. I forhold til det, der helt konkret bliver efterlyst, må jeg bare sige, at Københavns Universitet altså også har set på nedlukningerne, bl.a. om det bed sig fast i de unges mentale helbred. Det synes jeg er en relevant ting at tage med og anerkende er blevet lavet, måske også at vi alle sammen dykker lidt længere ned i den sammen med det andet, der er lavet i forhold til skolenedlukninger.

Hvad var det, ordføreren spurgte om? Var der ikke et spørgsmål mere? Hr. Stinus Lindgreen må spørge igen, hvis der var noget, jeg glemte.

Kl. 15:23

Den fg. formand (Bjarne Laustsen):

Det får vi at høre. Værsgo til spørgeren.

Kl. 15:23

Stinus Lindgreen (RV):

Det, jeg spurgte om, handlede om at blive klogere på, hvornår nedlukninger skal foretages eller ej, for det er ikke belyst, hverken i rapporten fra Københavns Universitet eller fra EVA. Nu har jeg jo fået tiden her, og så kan jeg lige så godt snakke videre, for Grønnegårdrapporten blev også nævnt. Den var jeg jo bl.a. med til at vi fik et flertal for. Regeringen var imod. Ordføreren var jo ikke en del af regeringen, men i hvert fald en del af regeringspartiet, også på det tidspunkt, og argumentet for ikke at være med fra regeringens side var, at det var for tidligt. Man skulle have den store evaluering på den anden side. Jeg mener, det var justitsministeren, der var citeret for at sige det.

Hvornår er vi nok på den anden side til, at ordføreren mener, at det er på tide at kigge tilbage på hele forløbet, hvordan vi håndterede det, hvilke skridt der var de rigtige, og hvilke der var de forkerte, og hvor vi står i dag?

Kl. 15:23

Den fg. formand (Bjarne Laustsen):

Værsgo til ordføreren.

Kl. 15:23

Rasmus Horn Langhoff (S):

I forhold til det første spørgsmål, som jeg ikke fik svaret på i første runde, vil jeg sige, at jeg ikke tror, at vi skal forestille os, at der kommer en evaluering, som kan fortælle os, hvad der er det rigtige at gøre, hvilke klassetrin man kan nedlukke på, hvornår man skal gøre det, og hvor længe man skal gøre det. De kan give os en viden om, hvilke konsekvenser det har, men den endelige beslutning må først og fremmest være politisk. Så der er ikke nogen evaluering, der kan fraskrive os et politisk ansvar for det her.

Kl. 15:24

Den fg. formand (Bjarne Laustsen):

Tak. Så er det hr. Lars Boje Mathiesen, uden for grupperne. Værsgo.

Kl. 15:24

Lars Boje Mathiesen (UFG):

Tak. Nu nævner man de her rapporter, og dem har jeg faktisk læst. Så jeg kunne godt tænke mig at spørge ordføreren om en ting i den rapport, man henviser til, nemlig EVA-rapporten. Hvor mange elever deltog egentlig i den rapport?

Så kunne jeg godt tænke mig at spørge om noget, i forhold til hvis man kigger på den anden rapport, som man henviser til, nemlig DPU-rapporten. Dækker den hele perioden? Eller er det ordførerens opfattelse, at den faktisk kun dækker den første, korte periode med nedlukning og altså ikke den lange nedlukning, sådan at man ikke ved, hvad konsekvenserne var ved den?

Kl. 15:24

Den fg. formand (Bjarne Laustsen):

Værsgo til ordføreren.

Kl. 15:24

Rasmus Horn Langhoff (S):

Jeg tror, at det ligger lidt uden for det forslag, vi behandler i dag.

Kl. 15:25

Den fg. formand (Bjarne Laustsen):

Værsgo til spørgeren for det næste spørgsmål.

Kl. 15:25

Lars Boje Mathiesen (UFG):

Jamen det er vel meget relevant, når det er noget, som ordføreren selv bringer op, som om der er lavet en masse evalueringer af det. Så kan jeg gøre ordføreren opmærksom på, at det var 5 skoleledere og 26 elever – altså 26 elever – som deltog i den store evalueringsundersøgelse, som ordføreren mener giver rigelig med empiri, i forhold til hvad der skete. Og i undersøgelsen fra DPU har man kun set på den første, altså den korte nedlukning, og ikke den lange nedlukning. Så der har man altså ikke noget datagrundlag for at sige, hvad den havde betydning. Så når vi gerne vil hive de rapporter frem og sige, at uha, de var netop så effektive, så skal vi lige konkret have med, hvad det rent faktisk var, de kun dækkede over. Og derfor er der jo et behov for at lave yderligere evalueringer af det her 3 år efter og se, hvad det så har haft af konsekvenser.

Kl. 15:25

Den fg. formand (Bjarne Laustsen):

Værsgo til ordføreren.

Kl. 15:25

Rasmus Horn Langhoff (S):

Jeg tror, at jeg nævnte en lang, lang række af rapporter, forskningsprojekter og evalueringer, som har været med til at afdække det her. Jeg nævnte et udpluk. Jeg tror, at jeg talte til en ti stykker, som jeg har nævnt, og som sådan set rammer den lære, vi kan drage, ret godt ind, i forhold til hvilke konsekvenser det har haft, eksempelvis for unges mentale helbred. Så jeg mener, at vi kommet godt omkring det, og på den baggrund afviser jeg forslaget her i dag.

Kl. 15:26

Den fg. formand (Bjarne Laustsen):

Tak. Så er det hr. Kim Edberg Andersen fra Nye Borgerlige for en kort bemærkning.

Kl. 15:26

Kim Edberg Andersen (NB):

Tak for det. Ordføreren er meget vidende, og alt er evalueret. Jeg sidder i regionsrådet i Nordjylland, og nogle af os i regionsrådet kunne godt tænke os at vide, hvad grunden så er til, at vores unge mennesker deroppe pludselig kommer til psykolog og psykiater og har taget skade under nedlukningerne. Jeg behøver jo ikke at læse evalueringen, for ordføreren har sagt, at alt er evalueret, og at vi har styr på det.

Det, jeg hører, er en ordfører fra et parti, som er bange for, at der bliver slået skår i den der fortælling om, at vi vandt krigen, og at vi gjorde det rigtige hele vejen igennem. Det synes jeg er synd, for det er fortid nu. Det, der er vigtigt nu, er, at vi får evalueret på det, sådan helt videnskabeligt. Det blev hele tiden sagt, at man gjorde det her videnskabeligt. Hvis man laver et forsøg – og det var et forsøg – og hvis man går videnskabeligt til værks, evaluerer man bagefter, hvad prisen var på det forsøg. Men vil ordføreren ikke bare lige berige sådan en nordjyde som mig med, hvad der er gået galt oppe i Nordjylland, siden vores unge mennesker har brug for psykolog og psykiater lige nu?

Kl. 15:27

Den fg. formand (Erling Bonnesen):

Værsgo til ordføreren.

Kl. 15:27

Rasmus Horn Langhoff (S):

For at blive i terminologien er mit indtryk, at i en krig er der kun tabere. Og ja, hvis vi kigger på samfundsøkonomi, arbejdspladser og overdødelighed blandt borgerne, kom Danmark godt igennem det alt taget i betragtning sammenlignet med nærmest resten af verden.

Hvis vi kigger på, hvilke andre konsekvenser det har haft, er der ingen tvivl om, at det har haft negative konsekvenser. Jeg tror ikke kun, at det er for unge i Nordjylland. Jeg tror, at nordjyder er ligesom alle andre. Så det er generelt sådan, at der er unge og for den sags skyld børn og alle mulige andre aldersgrupper, som har haft nogle konsekvenser af, at der har været nedlukning, og alle mulige andre konsekvenser. Så det er der slet ikke nogen tvivl om. Det, vi skal tage stilling til i dag, er, om vi skal herfra skal sætte en ny evaluering i gang eller, som jeg måske synes er mere interessant, kigge på det, der allerede er foretaget, og finde ud af, hvordan vi handler på det.

Kl. 15:28

Den fg. formand (Bjarne Laustsen):

Tak. Spørgeren for sit næste spørgsmål.

Kl. 15:28

Kim Edberg Andersen (NB):

Men det er jo, fordi man holder krampagtigt fast i den her præmis om, at økonomi, beskæftigelse og overdødelighed var succeskriteriet. Men det er det jo kun i den periode, man går igennem, hvis man ved, at den regning, der kommer ved siden af, er mindre end den, man forsøgte at undgå. Og det er kun en evaluering, der kan fortælle os, om en tabt generation af unge muligvis var mere vigtig end et anslået antal døde. Det er jo det, videnskab går ud på, altså at blive klogere på det her. Der blev truffet nogle valg, fair nok. Men der er rigtig mange af dem, hvor jeg synes at hatten var tabt. Men virkeligheden er, at vi ikke ved det her, før det bliver evalueret i bund. Der bliver jeg nødt til at bakke op om hr. Stinus Lindgreen og spørge: Hvornår kommer den her store evaluering?

Kl. 15:29

Den fg. formand (Bjarne Laustsen):

Værsgo til ordføreren.

Kl. 15:29

Rasmus Horn Langhoff (S):

Jeg tror, at det er en ærlig sag, at der kan være politisk uenighed om, hvor vigtigt det var eksempelvis at beskytte sårbare borgere mod dengang at blive smittet med corona, før vi havde vaccinerne, før vi havde værnemidlerne, og før vi i virkeligheden vidste frygtelig meget om coronaen, og hvordan den muterede, og hvor farlig den var osv. Så der var en politisk uenighed på visse stræk, men der var også mange stræk, hvor vi var politisk enige om, hvordan det skulle håndteres. Det er en ærlig ting. Men det er jo ikke det, vi diskuterer i dag. Vi diskuterer, om vi skal igangsætte endnu en evaluering.

Kl. 15:30

Den fg. formand (Bjarne Laustsen):

Så siger vi tak til Socialdemokratiets ordfører, hr. Rasmus Horn Langhoff, og byder velkommen til Venstres ordfører, hr. Lars Christian Lilleholt.

Kl. 15:30

(Ordfører)

Lars Christian Lilleholt (V):

Tak for det, formand, og også tak til Liberal Alliance for at sætte fokus på de menneskelige konsekvenser af covid-19. For der er ingen tvivl om, at covid-19 har haft mærkbare konsekvenser for mange mennesker og også store menneskelige konsekvenser. Beslutningsforslaget, vi behandler i dag, foreslår at evaluere de menneskelige konsekvenser ved indsatsen mod covid-19. Hertil vil jeg da godt bemærke, at der jo allerede er foretaget en lang række undersøgelser og evalueringer af netop de menneskelige konsekvenser ved indsatsen mod covid-19. Det er vi i Venstre glade for, og vi skal nok bruge de erfaringer til, at vi kan blive endnu klogere i fremtiden, hvis vi igen skulle blive ramt af en epidemi.

Der er også taget en lang række forskellige initiativer for at modvirke de negative konsekvenser af nedlukningerne. Det gælder bl.a. en lang række forskellige forslag og indsatser, der er. Lad mig bare nævne midler til Røde Kors' vaccinationsindsats, hjælpepakke til initiativer på ældreområdet, hjælp til udsatte børn, voksne og mennesker med handicap, ensomhedspakke, initiativer for svækkede ældre, initiativer for sårbare og udsatte grupper. Og sådan kunne jeg blive ved med initiativ på initiativ, som jo netop også for en lang rækkes vedkommende er resultatet af en lang række af de evalueringer, der er gennemført. Venstre mener derfor ikke, at der er behov for at lave endnu en evaluering, da vi allerede på nuværende tidspunkt har en væsentlig del af den relevante viden om covid-19-forløbet. Tak for ordet.

Kl. 15:32

Den fg. formand (Bjarne Laustsen):

Tak for talen. Der er lige et par korte bemærkninger. Først hr. Lars Boje Mathiesen, uden for grupperne.

Kl. 15:32

Lars Boje Mathiesen (UFG):

Tak. Når ordføreren nu mener, at der ikke er behov for øget evaluering, og at man ved, hvilke mærkbare konsekvenser det har haft, kan ordføreren så fortælle, hvor meget læring der så er tabt for de her elever. Og hvor meget er deres trivsel blevet forværret? For hvis man godt ved det og der ikke er behov for øget evaluering, må man også vide, hvor meget læring der er tabt, og så må man også vide, hvor meget der skal sættes ind, for at den læring kan blive genoptaget. Så hvor meget læring er der tabt hos eleverne?

Kl. 15:32

Den fg. formand (Bjarne Laustsen):

Værsgo til ordføreren.

Kl. 15:32

Lars Christian Lilleholt (V):

Tak for spørgsmålet fra hr. Lars Boje Mathiesen. Jeg tror, at uanset hvor mange evalueringer man gennemfører, vil man ikke kunne komme nærmere på, hvor meget læring der skulle være tabt. Der er tabt læring, ingen tvivl om det. De af os, der har haft børn i skole og i gymnasiet, handelsskole og teknisk skole osv., ved jo og er bevidst om, at der er tabt læring i den her periode, og institutioner og skoler har gjort deres bedste for efterfølgende at kompensere for det.

Kl. 15:33

Den fg. formand (Bjarne Laustsen):

Værsgo til spørgeren.

Kl. 15:33

Lars Boje Mathiesen (UFG):

Det er så ikke korrekt, for der er lavet internationale undersøgelser, som har vist, at for nogle studerende er det et sted mellem 33 og 35 pct. af et års læring, der er tabt. Så man har faktisk fra internationale side lavet nogle undersøgelser omkring, hvor meget det er. Derfor kunne det være interessant at se på, hvor meget det så har haft betydning for danske skoleelever. For før vi ved, hvor meget der er tabt, ved vi jo heller ikke, hvilke indsatser der skal sættes ind med, og hvor mange indsatser der skal sættes ind med. For jeg går ud fra, at det ikke er regeringens holdning, at vi bare skal lade stå til og så lade en generation gå ud af folkeskolen, uden at de har fået mulighed for at indhente det, som de har tabt.

Kl. 15:33

Den fg. formand (Bjarne Laustsen):

Værsgo til ordføreren.

Kl. 15:33

Lars Christian Lilleholt (V):

Jeg er helt overbevist om, at man på de enkelte institutioner og skoler er helt bevidst om, at der er en udfordring i forhold til at hente det tabte ind. Og jeg tror – uanset hvor mange undersøgelser man gennemfører og evalueringer osv. – at indsatsen er givet bedre ud i forhold til at sikre, at vores unge mennesker får den tabte viden tilbage.

Kl. 15:34

Den fg. formand (Bjarne Laustsen):

Tak. Så er det fru Louise Brown fra Liberal Alliance. Værsgo.

Kl. 15:34

Louise Brown (LA):

Tak for det, formand. Det lader til, at der er sådan en fin koordineret indsats hos regeringspartierne i forhold til at henvise til de mange evalueringer, der allerede ligger på området.

Men der er ikke en, hvor de, der påtvang restriktioner og lagde dem ned over borgerne, er på som afsendere af evalueringen. Skylder vi ikke de borgere at tage det ansvar frem for at henvise til alle andre evalueringer?

Kl. 15:34

Den fg. formand (Bjarne Laustsen):

Værsgo til ordføreren.

Kl. 15:34

Lars Christian Lilleholt (V):

Tak. Tak for spørgsmålet. Jeg må sige, at når jeg kigger ned over rækken af evalueringer, som min gode socialdemokratiske kollega har oplæst her i dag, og som også sundhedsministeren tidligere var inde på, så føler jeg, vi er godt dækket ind.

Kl. 15:34

Den fg. formand (Bjarne Laustsen):

Værsgo til spørgeren. Der er ikke flere spørgsmål. Så er der en kort bemærkning fra hr. Stinus Lindgreen fra Radikale Venstre. Værsgo.

Kl. 15:35

Stinus Lindgreen (RV):

Tak for det, og tak til ordføreren for talen. Ordførerens parti i hvert fald, det var ikke ordføreren selv, og jeg har jo bl.a. været med til at lave den her Grønnegårdrapport, og vi var jo fokuseret på, at vi skulle tage ved lære af processen, vi skulle være sikre på, at vi fik al den viden ud af den håndtering, der var af epidemien, som vi overhovedet kunne. Alting bliver kaldt evaluering, og der er lavet en masse undersøgelser, der er lavet studier, der er lavet alt muligt, der kigger på effekterne af bl.a. skolelukninger og alle mulige andre aspekter af coronahåndteringen. Det, jeg savner, og det, jeg savnede dengang, og det, jeg stadig væk savner, og det, jeg også mener ordførerens parti i hvert fald savnede i sidste samling, er, at vi kiggede på håndteringen samlet set – alle de tiltag, vi tog. Hvad har vi lært, når vi kigger på, hvad vi gjorde i Danmark sammenlignet med, hvad de gjorde i andre lande? Hvordan kan vi vide næste gang, hvor langt vi skal gå? Skulle vi gå længere, eller skulle vi gå kortere? Den viden savner jeg stadig væk, på trods af at jeg er bekendt med alle de undersøgelser, der ligger. Eller i hvert fald mange af dem, for jeg har ikke set listen og tør ikke sige, om jeg har set dem alle. Men jeg har læst ret mange undersøgelser af coronaeffekterne, men hvorfor ønsker ordføreren og hans parti ikke længere, at vi skal have en samlet evaluering?

Kl. 15:36

Den fg. formand (Bjarne Laustsen):

Værsgo til ordføreren.

Kl. 15:36

Lars Christian Lilleholt (V):

Først og fremmest vil jeg sige velkommen tilbage til Folketinget til Stinus Lindgreen. Det er dejligt at se dig herinde igen. Jeg ved, hvor stor viden, du har om også det her, og det store engagement, du har haft omkring det her. Vores umiddelbare vurdering er, at der er evalueret rigtig, rigtig meget på det her, og der er også en lang række af de evalueringer, der peger på, at hvis vi kommer i en situation, vi igen skal håndtere, en eventuel epidemi, er vi klædt langt bedre på, end vi var forud for corona.

Kl. 15:36

Den fg. formand (Bjarne Laustsen):

Værsgo til spørgeren.

Kl. 15:36

Stinus Lindgreen (RV):

Jeg vil blot kort sige, at ja, der ligger rigtig meget viden, og vi står et meget bedre sted i dag, end vi gjorde for 3 år siden. Det er der overhovedet ingen tvivl om. Men jeg savner i hvert fald stadig væk, at vi får systematiseret det, får det samlet sammen, får opsummeret, hvad vi så ved. For der findes masser af fragmenteret viden derude, men lad os dog få samlet op på det, lad os få fundet ud af, hvor vi står i dag, så vi er bedre rustet, hvis vi kommer til at stå i en lignende situation senere. Det vil jeg i hvert fald gerne have, hvis jeg skulle stå som sundhedsordfører herinde igen under en lignende krise om 5, 10, 20 år.

Kl. 15:37

Den fg. formand (Bjarne Laustsen):

Værsgo til ordføreren.

Kl. 15:37

Lars Christian Lilleholt (V):

Den del kan jeg faktisk godt følge spørgeren i, altså at der kan være et formål med, at vi får samlet den viden, vi har, bedre op og får kigget på den lange række af evalueringer, der har været, og får skabt os et samlet billede af, hvad vi gjorde, men også får et billede af, hvordan vi håndterer en eventuel fremtidig epidemi.

Kl. 15:37

Den fg. formand (Bjarne Laustsen):

Så siger vi tak til Venstres ordfører, hr. Lars Christian Lilleholt, og byder velkommen til Moderaternes ordfører, hr. Mike Villa Fonseca. Værsgo.

Kl. 15:37

(Ordfører)

Mike Villa Fonseca (M):

Tak for ordet, formand. Coronapandemien kom bag på mange af os, nok os alle sammen, og den tog os – undskyld mit sprog – med bukserne nede. Danmark kunne have været bedre forberedt, det er der ingen tvivl om, men for at være ærlig er det svært at være forberedt på noget, som man ikke havde set komme. Det er ofte efterfølgende, når det er sket, at vi kan lære. Derfor må vi fortsat lære af de konsekvenser, som corona har medført. Det er jeg meget enig i vi skal gøre, og det skal vi fortsat gøre. Jeg mener dog i forvejen, at vi er klædt godt på med talrige evalueringer og undersøgelser, og der er også skrevet mange bøger på området, som jeg synes vi skal dykke mere ned i. Der har nemlig været et stort, omfattende arbejde med at evaluere på konsekvenserne af pandemien, og det har både været under pandemien, det har også været efter pandemien. Jeg har faktisk en liste, jeg glædelig vil dele med ordføreren Louise Brown og Liberal Alliance og også andre ordførere herinde i salen. Der er også skrevet bøger, som jeg synes man kunne inddrage og tage med i Epidemiudvalget for at arbejde videre med det her og dykke ned i, hvad det har haft af konsekvenser, så vi fremadrettet kan sikre, at vi er forberedt, hvis det skulle ske igen.

Så opgaven er nu at lære af den viden, vi allerede har indsamlet. Jeg skal være ærlig at sige, at jeg ikke har kunnet nå at læse det hele, for der ligger rigtig, rigtig meget viden på området, og det er både i form af undersøgelser, evalueringer og bøger, som jeg synes vi skal dykke ned i. Moderaterne og jeg mener stadig, at der er behov for at kigge på området, men ikke yderligere i forhold til dette beslutningsforslag, for vi har som sagt rigtig meget viden og rigtig meget, vi kan evaluere på. Jeg vil dog rigtig gerne takke Liberal Alliance for at tage spørgsmålet om de unges trivsel op. De unges trivsel er rigtig vigtig, jeg ser stadig mig selv som ung, hvis jeg skal være helt ærlig, det var jeg også under krisen. Jeg var også sygeplejerske under krisen, arbejdede 60-80 timer i en isolationsdragt, og det vækker dårlige minder, som ordføreren også sagde i sin indledende tale, og det er jeg fuldstændig enig med ordføreren i.

Som medlem af Folketinget ønsker jeg også at tale om det sundhedsfaglige på de unges vegne. I dag snakker vi om de menneskelige konsekvenser, men det har jo også haft sundhedsfaglige konsekvenser, og der er der en hårfin skillelinje, om de sundhedsfaglige konsekvenser vægter højere end de menneskelige. Vi mener dog ikke, at der er behov for flere evalueringer på nuværende tidspunkt, men jeg synes og mener bestemt, at vi skal arbejde videre med det i Epidemiudvalget og tage det her ned og arbejde videre på området og lære af de konsekvenser, som coronapandemien har haft. Vi stemmer derfor imod dette forslag. Tak for jeres tid.

Kl. 15:40

Den fg. formand (Bjarne Laustsen):

Tak for talen. Så er der en kort bemærkning til fru Louise Brown fra Liberal Alliance. Værsgo.

Kl. 15:40

Louise Brown (LA):

Tak for det. Og tak for åbenheden for at kigge videre på det i Epidemiudvalget. Jeg vil lige læse et citat fra B.T., den 3. april 2020:

»Når Danmark er åbent igen, bør der nedsættes en corona-kommission. EU og WHO burde gøre det samme, men vi kan begynde med os selv. Der er brug for en hudløst ærlig erfaringsopsamling, som afslører svaghederne i den internationale koordination og kommunikation, de tilsvarende mangler i Danmark og bristerne i vores beredskab.« 

Og senere samme sted:

»Men det rækker omvendt ikke med en COWI-rapport eller lignende. Vi er nødt til at vide mere, end en konsulentrapport kan afdække.«

Det var et citat af hr. Lars Løkke Rasmussen. Er ordføreren uenig i sin egen formands ord?



Kl. 15:41

Den fg. formand (Bjarne Laustsen):

Ordføreren.

Kl. 15:41

Mike Villa Fonseca (M):

Tak, formand. Der er jo ingen tvivl om, at det sundhedsberedskab, vi havde, da corona ramte, ikke var forberedt nok, og det skal revideres. Vi skal være sikre på, at hvis det sker igen i Danmark, er vi er bedre rustet til det.

Kl. 15:41

Den fg. formand (Bjarne Laustsen):

Tak. Så er det spørgeren.

Kl. 15:41

Louise Brown (LA):

Tak for det. Men ordføreren svarer ikke på mit spørgsmål. Er ordføreren enig i sin formands ord om, at der skal nedsættes en corona-kommission, når vi er på den anden side af epidemien, og at vi er nødt til at starte med os selv, før vi forventer det af alle mulige andre?

Kl. 15:41

Den fg. formand (Bjarne Laustsen):

Værsgo til ordføreren.

Kl. 15:41

Mike Villa Fonseca (M):

Jeg mener, at lige nu er der jo sat et arbejde i gang ovre i Sundhedsstyrelsen, hvor man kigger ind i de her sundhedsberedskabsplaner, som skal revideres. Om det så skal være en kommission eller ej, kan man jo så diskutere, men det vigtigste er jo, at der bliver taget hånd om det, og at der bliver revideret på det område – og det er det, de er i gang med ovre i Sundhedsstyrelsen.

Kl. 15:42

Den fg. formand (Bjarne Laustsen):

Tak. Så er det hr. Lars Boje Mathiesen, uden for grupperne. Værsgo.

Kl. 15:42

Lars Boje Mathiesen (UFG):

Tak. Ordføreren siger gentagne gange, at der er lavet rigeligt med rapporter, som kan konkludere i forhold til det her. Det er fint. Det må man så tage for gode varer, hvis ordføreren mener det. Jeg kunne godt tænke mig at spørge til ordførerens holdning. Med den viden, som der så ligger i alle de rapporter og undersøgelser nu, der er lavet, mener ordføreren så, det var en forkert beslutning at lukke skolerne ned?

Kl. 15:42

Den fg. formand (Bjarne Laustsen):

Ordføreren, værsgo.

Kl. 15:42

Mike Villa Fonseca (M):

Det kan jeg jo ikke stå og konkludere på her, altså om det var det rigtige. Det er jo svært at vurdere og sætte to streger under det, kan man sige. Jeg synes jo, at det, man skal have for øje, er, at corona var en sygdom, som smittede via luften, hvilket har betydning, når man er indenfor i et lokale og står tæt, om det så er i skoler, andre institutioner eller virksomheder, eller hvor det har været henne. På det tidspunkt traf man nogle beslutninger ud fra det grundlag, man havde dengang. Så kan man så vurdere det og have en samtale. Det synes jeg også vi skal have på det her område i Epidemiudvalget og arbejde videre med, om det, vi gjorde, egentlig var godt nok, eller om vi skal gøre det anderledes næste gang.

Kl. 15:43

Den fg. formand (Bjarne Laustsen):

Værsgo til spørgeren.

Kl. 15:43

Lars Boje Mathiesen (UFG):

Tak. Jeg forventer ikke, at ordføreren har læst alle rapporterne, men man nævnte selv, at man havde læst nogle af dem. Jeg har også læst rigtig mange af dem. Er der nogen fagpersoner, bare en eneste eller to, der i de rapporter, som ordføreren så har læst, konkluderer, om det var rigtigt eller forkert at lukke skolerne ned?

Kl. 15:43

Den fg. formand (Bjarne Laustsen):

Værsgo til ordføreren.

Kl. 15:43

Mike Villa Fonseca (M):

Konkret er jeg ikke stødt på noget endnu – det skal jeg ærligt indrømme – i forhold til de undersøgelser, der er lavet, altså om det har været en god idé at lukke skolerne ned. Men i forhold til konkret at lukke det hele ned har der jo været rapporter og undersøgelser på det område.

Kl. 15:43

Den fg. formand (Bjarne Laustsen):

Tak. Så er det hr. Stinus Lindgreen fra Radikale Venstre.

Kl. 15:43

Stinus Lindgreen (RV):

Tak. Og tak for talen. Nu var ordføreren af gode grunde ikke en del af Folketinget, da vi havde coronahåndteringen herinde. Men grunden til, jeg trykkede mig ind her, var, at ordføreren nævnte, at der findes alle de her undersøgelser og konkluderede, at der ikke er brug for flere evalueringer. Det gjorde mig bare lidt nysgerrig, for hvordan kan ordføreren konkludere det?

Altså, har vi virkelig den viden, vi har brug for nu, i forhold til at skulle håndtere en fremtidig krise i stil med corona – baseret på, hvad ordføreren så har nået at læse, altså vel vidende at ordføreren naturligvis ikke har nået at læse det hele, det er klart? Men hvordan kan man konkludere så firkantet, at der ikke er brug for flere evalueringer?

Kl. 15:44

Den fg. formand (Bjarne Laustsen):

Ordføreren.

Kl. 15:44

Mike Villa Fonseca (M):

Så kan det godt være, at jeg ikke har været tydelig nok, men det, jeg mener med det, er, at jeg synes, at der ligger rigtig meget, som vi allerede kan evaluere på. Og det synes jeg vi skal tage op i Epidemiudvalget, før vi dykker ned i noget andet, før vi overhovedet er kommet igennem den bunke af rapporter, evalueringer og bøger, der allerede ligger. Man kunne jo eventuelt invitere nogle ind i Epidemiudvalget til et oplæg om nogle af de ting, som allerede er skrevet ned og evalueret på.

Kl. 15:44

Den fg. formand (Bjarne Laustsen):

Tak. Værsgo til spørgeren.

Kl. 15:44

Stinus Lindgreen (RV):

Tak. Mange af de undersøgelser, der ligger, er jo omkring effekterne af det. Nu gentager jeg mig selv, men det er det, det handler om, og det er jo vigtig viden at have. Det, der mangler, mener jeg stadig væk er evalueringen af de tiltag, jeg var med til at træffe beslutning om, og som jeg står på mål for i dag. Var det det rigtige at gøre, sammenlignet med hvad andre lande gjorde – baseret på den viden, der er samlet sammen?

Det er det, vi på en eller anden måde må kunne gøre, og det er jo ikke et udvalgsspørgsmål. Vi skal jo ikke som politikere sidde i et udvalg og tage stilling til det. Og mit gæt vil også være, at hvis vi skulle bestemme, om vi skulle lave en evaluering, så ville der være det samme flertal i udvalget som her, så det ændrer nok ikke det store. Men mener ordføreren ikke, at det ville være relevant at kigge på tiltagene, vi vedtog herinde, og effekten af dem?

Kl. 15:45

Den fg. formand (Bjarne Laustsen):

Ordføreren.

Kl. 15:45

Mike Villa Fonseca (M):

Lige det her konkrete beslutningsforslag drejer sig om vores børn og unge og de konsekvenser, det har haft for særlig dem på trivselsområdet. Der er jo bl.a. lavet den her VIVE-rapport om børn og unges trivsel generelt, og der kan man også skelne, i forhold til hvad der er på grund af corona. Jeg er helt sikker på, at vi alle sammen har været ramt af coronapandemien, ung som gammel, altså, det har ramt os alle sammen på trivselsområdet.

Nu er det jo så, at man kan dykke ned i det her og tage det op i Epidemiudvalget og arbejde videre med det der.

Kl. 15:46

Den fg. formand (Bjarne Laustsen):

Tak. Så er det hr. Kim Edberg Andersen fra Nye Borgerlige for en kort bemærkning.

Kl. 15:46

Kim Edberg Andersen (NB):

Tak for det. Der var jo mange ting, som jeg studsede over i ordførerens tale. Jeg fangede, at ordføreren på et tidspunkt sagde, at det vigtigste var, at sundhedsvæsenet komme godt igennem, og ikke så meget mennesker. Det blev der sagt. Og det er da også dejligt; så ved vi, at så længe systemet fungerer, er Moderaterne glade. Men jeg vil godt lige vende tilbage til en anden ting. For det er jo ikke effekten af nedlukningen, som vi sigter til. Det er de utilsigtede konsekvenser af nedlukningen, som vi sigter til – ligesom det må være en utilsigtet konsekvens for ordføreren, at han skal stå og sige, at hr. Lars Løkke Rasmussen ikke længere vil have en coronakommission; det er en utilsigtet konsekvens ved at komme i regering efterfølgende, kan jeg forstå. Men vil ordføreren ikke bare lige forklare for mig, om ordføreren helt konkret mener, at vi har styr på de utilsigtede konsekvenser af coronanedlukningerne for unge, altså fuldstændig i tråd med, hvad der står her i forslaget. Har vi styr på de utilsigtede konsekvenser af de nedlukninger?

Kl. 15:47

Den fg. formand (Bjarne Laustsen):

Værsgo til ordføreren.

Kl. 15:47

Mike Villa Fonseca (M):

Lad mig starte med det første, ordføreren spørger om. Det kan godt være, at jeg er svær at forstå nogle gange, men når jeg siger sundhedsfaglige konsekvenser, mener jeg, at man eventuelt er død af corona – altså at man er smittet med corona kontra at man har en mistrivsel efterfølgende, i form af at man f.eks. har haft en skole, der har været nedlukket, som har været noget rigtig møg for vores børn og unge. Men det er også i forhold til vores ældre i samfundet.

Kl. 15:47

Den fg. formand (Bjarne Laustsen):

Værsgo til spørgeren.

Kl. 15:47

Kim Edberg Andersen (NB):

Men så taler man sådan lidt udenom igen. For fagkundskaben vidste, allerede dengang vi lukkede skolerne ned, at det ikke var, fordi to skoleelever var sådan udpræget i fare, hvis de smittede hinanden. Det var ikke problemstillingen. Problemstillingen var, i forhold til hvis de tog ud til bedsteforældrene eller andre, som man mente var i en sårbar gruppe. Og så valgte man at lukke skolerne ned, ikke for elevernes sundheds skyld eller for at undgå dødsfald blandt dem, men fordi man havde sat en præmis om, at ingen måtte dø af corona, og så var konsekvensen for resten af os Danmark bare noget med penge og beskæftigelse. Men det er det jo ikke. Det kan vi jo se nu. Og ordføreren har været meget sådan postulerende omkring, at han ved, hvad konsekvenserne var. Så vil ordføreren ikke bare lige redegøre for de utilsigtede konsekvenser for de unge på 30 sekunder? Det må være nemt, når der ikke er behov for flere evalueringer.

Kl. 15:48

Den fg. formand (Bjarne Laustsen):

Værsgo til ordføreren.

Kl. 15:48

Mike Villa Fonseca (M):

Jeg synes ikke, at jeg har stået heroppe og sagt, at jeg kender alle konsekvenser i forhold til effekten af coronapandemien. Og ordføreren har helt ret i, at det ikke har haft en effekt for børn og unge i forhold til coronaen. Men i forhold til smitten er der altså en stor befolkningsgruppe, som vi har skullet passe på på det her område.

Kl. 15:49

Den fg. formand (Bjarne Laustsen):

Tak. Så er det hr. Steffen Larsen fra Liberal Alliance. Værsgo.

Kl. 15:49

Steffen Larsen (LA):

Når Moderaternes ordfører siger, at vi ikke kan vurdere, om det var en god idé at lukke skolerne ned, så er det vel, fordi vi ikke har en undersøgelse af det, som vi efterspørger her.

Kl. 15:49

Den fg. formand (Bjarne Laustsen):

Værsgo til ordføreren.

Kl. 15:49

Mike Villa Fonseca (M):

For at være helt ærlig kan jeg faktisk ikke stå og udelukke det her. Der er rigtig meget evaluering, og det er derfor, jeg bringer det over til vores Epidemiudvalg, hvor jeg synes vi skal prøve at dykke lidt mere ned i det, for der må enten nationalt eller internationalt ligge en eller anden form for undersøgelse eller evaluering. Og hvis ordføreren er bekendt med, at der ikke ligger en, så synes jeg da vi skal prøve at dykke ned i det i Epidemiudvalget.

Kl. 15:49

Den fg. formand (Bjarne Laustsen):

Værsgo til spørgeren for yderligere spørgsmål.

Kl. 15:49

Steffen Larsen (LA):

Men det er jo netop, fordi der ikke er en undersøgelse af det, at vi efterspørger en undersøgelse her. Og ordføreren væver jo lidt i sine svar her. Det gør ordføreren jo formodentlig, fordi ordføreren heller ikke selv er klar over, hvad effekterne har været. Og det er jo derfor, vi efterspørger en undersøgelse – vi vil gerne have svar.

Kl. 15:50

Den fg. formand (Bjarne Laustsen):

Værsgo til ordføreren.

Kl. 15:50

Mike Villa Fonseca (M):

Jeg synes, vi skal tage det i Epidemiudvalget – altså, lad os prøve at kigge på det. Og jeg kan godt høre, at Liberal Alliance umiddelbart siger, at der ikke er noget. Jeg konstaterer bare, at der i nogle af de undersøgelser, jeg har læst, er rigtig meget at konkludere i forhold til børns og unges trivsel efter coronapandemien.

Kl. 15:50

Den fg. formand (Bjarne Laustsen):

Så siger vi tak til Moderaternes ordfører hr. Mike Villa Fonseca. Og vi byder velkommen til fru Kirsten Normann Andersen fra SF som ordfører

Kl. 15:50

(Ordfører)

Kirsten Normann Andersen (SF):

Mange tak for det. Først tak til Liberal Alliance for at fremsætte forslaget her og for at give os mulighed for at blive bragt lidt tilbage i tiden, kan jeg høre. Også tak til ministeren for turen ned ad Memory Lane. Det er jo lidt, ligesom om det var i går, vi arbejdede med det her emne, og alligevel er det allerede så lang tid siden.

Forslaget handler om en evaluering, i forhold til hvordan børn og unge og andre sårbare borgere er kommet ud på den anden side efter corona og nedlukninger. For os i SF er det en hjertesag, at vi skal sikre børn og unges trivsel, og det gælder selvfølgelig også for mennesker med handicap eller for den sags skyld ældre borgere. Det gælder under en pandemi, det gælder også efter en pandemi.

Men det også vigtigt, at vi tænker os om, når man står i nye situationer, som vi gjorde der for 3 år siden. Alting var usikkert; alting var ukendt; ingen vidste præcist, hvad det var, vi var blevet ramt af. I min egen omgangskreds oplevede jeg mennesker, som blev ganske alvorligt syge. Vi har mistet mennesker i min omgangskreds på grund af sygdommen, og omvendt ved vi ikke, hvad det er for en pandemi, vi står med næste gang. Så den læring, vi har taget med os, skal vi selvfølgelig bruge i det omfang, det overhovedet er en mulighed, men vi ved ikke, hvad vi kommer til at stå med i fremtiden.

Jeg har lyst til at understrege, at sådan noget som nedlukninger har konsekvenser, altså også alvorlige konsekvenser. Jeg var selv pårørende under på pandemien og var omfattet af nogle af de besøgsrestriktioner, som der var på det tidspunkt. Det var en svær tid for rigtig mange mennesker, også for børn og unge.

Omvendt tror jeg også, at covid-19 er den mest gennemanalyserede krise i nyere tid. Vi ved allerede rigtig meget, også om, at nedlukningerne påvirkede børn og unges trivsel. Der er lavet adskillige rapporter, som både ministeren og Socialdemokratiets ordfører og andre også har peget på. Jeg har også kigget på nogle af dem og har også konstateret, at flere af rapporterne netop påviser, at nedlukningerne påvirkede børn og unge, ikke mindst hvis man kom fra uddannelsesmæssigt svage hjem. Der var også eksempler på, at nogle børn trivedes med nedlukningerne, nemlig de små børn. Og sådan var der i virkeligheden forskellige erfaringer; men jeg tror nok, at jeg vil holde fast i, at hovedreglen er, at de fleste konkluderer, at nedlukningerne har konsekvenser for vores trivsel. Og det skal vi selvfølgelig tage med os ind i fremtiden.

Betyder det så, at vi aldrig nogen sinde mere skal benytte nedlukninger i forbindelse med en pandemi? Jeg tænker, at vi i hvert fald skal gøre, hvad vi kan, for at undgå det. Men det eneste rigtige svar er jo i virkeligheden, at det ved vi ikke. For vi ved ikke, hvad det er for en pandemi, vi eventuelt bliver ramt af i fremtiden. Vi ved, at det er sandsynligt, at vi bliver ramt af en pandemi igen, men den måde, som vi til den tid skal reagere på, vil altid afhænge af, hvad det er for en sygdom, der eventuelt pludselig måtte ramme os. Ikke desto mindre har vi allerede lært rigtig meget af den pandemi, som vi har været igennem, bl.a. er vores beredskab jo væsentligt bedre i dag, end det var før covid-19. Det synes jeg er positivt, og det synes jeg også vi skal tage med os ind i fremtiden. Og vi skal tage de erfaringer med os ind i fremtiden, som vi har i dag, og vi skal også søge at kompensere for følgerne.

I SF vil vi fortsat rigtig gerne forbedre børn og unges trivsel, men gerne i konkrete fremadrettede indsatser. Det betyder, at vi gerne vil forbedre børne- og ungdomspsykiatrien; vi vil gerne have nedbragt ventelisterne; vi vil gerne sikre gratis psykologhjælp til børn og unge; vi vil gerne sikre et lavere klasseloft end det, vi kender i dag, for det ved vi også påvirker børn og unges trivsel; vi vil gerne sikre minimumsnormeringer i daginstitutionerne; og vi vil gerne se på, hvordan sociale medier påvirker børn og unge, og der er masser af initiativer, som vi skal tage fat på. Og vi skal selvfølgelig bruge de erfaringer, vi har, men vi skal også samtidig bruge energien – set med vores øjne – på at interessere os for, hvordan vi løser opgaverne i forhold til børn og unges trivsel fremadrettet.

Kl. 15:55

Den fg. formand (Bjarne Laustsen):

Tak. Så er der et par korte bemærkninger. Først er det fru Louise Brown fra Liberal Alliance. Værsgo.

Kl. 15:55

Louise Brown (LA):

Tak for det. Og tak til SF's ordfører for talen. Jeg skal beklage, at ordføreren selv har været pårørende til mennesker, der har lidt under coronanedlukningerne og corona i det hele taget. Det har jeg selv været forskånet for.

Jeg ved, at SF er optaget af netop trivsel, også hos de unge mennesker. Jeg ved også, at SF's ordfører henviser til, at der i forvejen findes mange undersøgelser på området. De undersøgelser, jeg har kunnet finde, har handlet om at påvise, at der har været en mistrivsel, og det ved vi godt der har været. Jeg har også set undersøgelser, der har handlet om, hvordan tilførte penge har bedret unges trivsel, men det er sådan set ikke det, jeg gerne undersøge. Jeg kunne godt tænke mig, at vi fik undersøgt, hvordan vi stiller os bedre næste gang, hvornår vi skal lukke ned. Vi ved, at det har en effekt, men spørgsmålet er, hvornår skal vi sætte ind med hvilke restriktioner. Hvad tænker ordføreren om det?

Kl. 15:56

Den fg. formand (Bjarne Laustsen):

Værsgo til ordføreren.

Kl. 15:56

Kirsten Normann Andersen (SF):

Det svar kunne jeg også rigtig godt tænke mig at man kunne finde frem til. Til gengæld tror jeg faktisk ikke, at yderligere evalueringer ud over det, vi har lige nu, kan give os det rigtige svar, for det vil jo altid afhænge af, hvad det er for en pandemi, vi bliver ramt af næste gang. Og det eneste, vi ved med nogenlunde sikkerhed, er, at vi sikkert på et eller andet tidspunkt, måske om 100 år, måske før, vil blive ramt af en ny pandemi, men ingen ved, hvad for en det vil være, for det vil jo afhænge af, hvad det er for nogle virusser, som pludselig rammer. Verdenshistorien har bare lært os, at der er mange forskellige af dem, at de smitter forskelligt, at de påvirker os forskelligt, og at de også vil kræve forskellige restriktioner. For nogens vedkommende vil det være helt relevant at sørge for, at vi ikke er tæt sammen, og lukke samfundet ned for undgå alvorlig smitte og død, og i andre situationer skal man gøre noget andet. Det ved man bare først, når man ved, hvad man er blevet ramt af.

Vi vil kæmpe for, at de erfaringer, vi har gjort os nu, bliver brugt til, at vi vælger de mindst indgribende restriktioner fremadrettet, med den viden, som man måtte have på det tidspunkt, hvor man skal træffe beslutningen.

Kl. 15:57

Den fg. formand (Bjarne Laustsen):

Tak. Spørgeren for den næste korte bemærkning.

Kl. 15:57

Louise Brown (LA):

Tak for det. Jeg er meget enig i det, ordføreren siger. Og ja, der kommer nok en ny form for pandemi – det kan vi nok ikke komme udenom – men kan ordføreren ikke være enig med mig i, at det ville være ansvarsbevidst og godt af os at have køreplanen klar til de politikere, som der måske skal stå med de her valg om 50 eller 100 år? Frem for at de skal finde ud af tingene ved at gennemgå alle mulige undersøgelser, så kan vi samle noget herfra og give videre til dem, der kommer efter os.

Kl. 15:58

Den fg. formand (Bjarne Laustsen):

Værsgo til ordføreren.

Kl. 15:58

Kirsten Normann Andersen (SF):

Det er jeg helt enig i. Selvfølgelig skal vi det. Og jeg har selv brugt rigtig meget tid på netop at sikre, at vi bruger den viden, vi fik om det manglende beredskab. For vi havde ikke noget beredskab, da vi blev ramt af pandemien, vi havde ikke værnemidler, vi havde ikke kapaciteten i sundhedsvæsenet til at sikre, at vi bare kunne behandle i et væk, og prognoserne så rigtig, rigtig dårlige ud. I fremtiden skal vi have et beredskab, hvor vi altid har værnemidler klar, hvor vi altid ved, hvem der gør hvad i en given situation, for det er jo netop forudsætningen for, at man kan undgå nedlukning. Det, man var bekymret for, var jo netop meget stor smittespredning til et sundhedsvæsen, som måske ikke kunne følge med.

Kl. 15:59

Den fg. formand (Bjarne Laustsen):

Tak. Så er der en kort bemærkning til hr. Lars Boje Mathiesen, uden for grupperne.

Kl. 15:59

Lars Boje Mathiesen (UFG):

Mener ordføreren, at vi har en god fornemmelse eller en god idé om – også med datagrundlag – hvor stor læring der er gået tabt derude ved eleverne, så vi kan sætte ind med de rigtige redskaber for at opveje det, således at de elever, f.eks. fra 0. eller 1. klasse, som har oplevet måske 33 pct. af deres skoleår, når at få det indhentet, inden de når ud af folkeskolen? Ved vi, hvor meget de har tabt? Ved vi, hvor store konsekvenserne er? For hvis vi ikke ved det, ved vi jo heller ikke, med hvilke redskaber vi skal sætte ind.

Kl. 15:59

Den fg. formand (Bjarne Laustsen):

Værsgo til ordføreren.

Kl. 15:59

Kirsten Normann Andersen (SF):

Jeg tror ikke, vi her i Folketinget har et færdigt billede af, at vi bare har sådan en fiks og færdig pakke, der siger, at hvis vi gør sådan her i forhold til 0. til 3. klasse, har alle børn opsamlet det tabte i den periode. Men det tror jeg altså at man har i Undervisningsministeriet og også i folkeskolerne, hvor man også netop har været opmærksom på, hvad der skulle gøres, og hvad der ikke skulle gøres. Det er jo heller ikke sådan, at børnene har mistet undervisning i en periode. Altså de har fået undervisning på en ny måde, og de skal så gøre noget efterfølgende på en anden måde.

Så jeg tror bare, jeg vil sige: Samfundet mister noget, når man er nødt til at lukke ned på den måde. Det påvirker mennesker: Det påvirker børn; det påvirker ældre; det påvirker borgere med handicap. Det har vi jo forsøgt sammen at kompensere for undervejs på forskellig vis ved at lave hjælpepakker, også til skolerne og til fritidsinstitutioner og til andet. Og her er vi så i dag. Jeg er sikker på, at de ude i skolerne er rigtig gode til at gøre, hvad de kan, for at samle op på det.

Kl. 16:00

Den fg. formand (Bjarne Laustsen):

Tak. Så er det hr. Lars Boje Mathiesen for yderligere et spørgsmål.

Kl. 16:00

Lars Boje Mathiesen (UFG):

Jamen der gik undervisning tabt. Altså, der var færre timer, færre lektioner. Der gik altså også læring tabt i den undervisning, for den var ikke lige så god, som den kunne have været, hvis den ellers var der. Det håber jeg alle er enige om.

Derudover har vi faktisk noget, vi kan benchmarke op imod. Vi har jo både Norge, men i høj grad også Sverige, som valgte en anden strategi, også især på grundskoleområdet, hvor vi kunne drage nogle paralleller og få noget empiri og sige: Jamen hov, kan vi forholde os op mod dem, og hvad er så forskellen på det? For ja, selv om virus er forskellig, er der måske en sandsynlighed for, at den næste virus, hvis det er en, der er luftbåren eller sætter sig på slimhinderne, også kommer til at påvirke ældre værre end unge, eller i hvert fald på en anden måde. Derfor har vi jo noget, vi kan holde op mod Norge og Sverige, som det kunne være interessant at kigge på, i forhold til den måde vi så håndterede det på i Danmark.

Kl. 16:01

Den fg. formand (Bjarne Laustsen):

Værsgo til ordføreren.

Kl. 16:01

Kirsten Normann Andersen (SF):

Tak. Men det er der jo allerede også nogle, der har gjort. Grønnegårdrapporten, som jeg ved ordføreren også selv var med til at sætte i gang, gjorde det bl.a. også. Den kiggede på, hvordan man havde håndteret opgaverne rundtomkring os. Og den viden skal vi selvfølgelig tage med os.

Jeg tror ikke, der er en eneste, der har været på talerstolen i dag, som ikke har medgivet, at nedlukningerne havde konsekvenser for børn og unge, også i forhold til undervisning. Det er forskelligt, hvordan den har ramt. Nogle børn har haft det sværere med nedlukningen end andre. Vi skal selvfølgelig gøre alt, hvad vi kan, og alt, hvad der står i vores magt, for at undgå nedlukninger fremadrettet. Men vi kan ikke garantere, at det aldrig kommer til at ske igen, for det vil afhænge af situationen.

Kl. 16:02

Anden næstformand (Jeppe Søe):

Tak for det. Så er det hr. Stinus Lindgreen fra Det Radikale Venstre.

Kl. 16:02

Stinus Lindgreen (RV):

Tak for det, og tak til ordføreren for en rigtig god tale og nogle afsluttende bemærkninger, jeg er fuldstændig enig i. Vi kan ikke vide, hvad der bliver nødvendigt, når en ny epidemi rammer. Og tak for godt samarbejde under corona. Jeg kan i hvert fald bekræfte, at ordføreren er meget opmærksom på netop de svageste og mest udsatte borgere, og hvad vi kan gøre for at balancere de hensyn, der er i forhold til restriktioner kontra at forhindre smitte og alvorlig sygdom og død, som jo var det, vi stod med på et spinkelt grundlag af viden, især i starten.

Ordføreren nævner, at det jo kan være, at der kommer en ny epidemi, og det er jo rigtigt. Vi ved ikke, hvad der kommer. Men et andet scenarie kunne være – og jeg ved, at ordføreren ligesom jeg også lytter meget til Jens Lundgren – at corona ikke er færdig med at mutere, det ved vi den ikke er. Så det kan være, den blusser op igen om 1 år, 2 år, 5 år, det ved vi ikke, det vil sige, vi kan stå med en sygdom, der ligner det, vi har stået med før. Mener ordføreren, for jeg er personligt i tvivl, at vi har et godt nok vidensgrundlag til at bestemme, hvad vi så skal gøre, hvilke af de tiltag, vi traf i sidste samling, vi skal gentage, og hvilke vi ikke skal gentage?

Kl. 16:03

Anden næstformand (Jeppe Søe):

Ordføreren.

Kl. 16:03

Kirsten Normann Andersen (SF):

Jeg synes stadig væk, det vil afhænge af omstændighederne, men en væsentlig forskel ville i hvert fald være, hvis vi skulle stå med en ny coronavirus om 4-5 år kontra det, vi stod med tilbage i marts 2020, at vi har vacciner i dag. Det havde vi ikke dengang, og det var jo en gamechanger, at vi jo netop fik vaccinerne undervejs. Og det synes jeg også ændrer måden, man kan arbejde på, så derfor vil det jo altid være afhængigt af, hvordan situationen er.

Jeg synes, at de evalueringsrapporter, der allerede er lavet i forhold til børn og unges trivsel og også andres trivsel undervejs i det her, alle sammen entydigt peger på, at vi ikke har godt af at få lukket samfundet ned. Vi skal undgå at lukke samfundet ned, og det kan vi jo, hvis det er sådan, at vi kan forebygge smitte på anden måde end ved at isolere os, som man jo gør med nedlukningerne. Og det skal man da altid prioritere først. Så den læring synes jeg allerede vi har, at hvis vi på nogen som helst måde kan udgå nedlukninger, så skal vi undgå det.

Kl. 16:04

Anden næstformand (Jeppe Søe):

Spørgeren.

Kl. 16:04

Stinus Lindgreen (RV):

Jeg er fuldstændig enig, og det var også det, vi ventede på, vaccinerne, for de kan om ikke forhindre smitte så i hvert fald lægge en dæmper på den alvorlige sygdom og dødsfald, og vi har jo set, at det heldigvis virker.

Men stadig væk har ordføreren fuldstændig ret. Vi ved jo ikke, hvad der kommer til at ske, og hvad scenariet er. Og jeg mangler personligt i hvert fald et bedre grundlag. Vi har gjort så meget, og andre lande har gjort så meget. Jeg mener stadig væk, det ville være klogt at få samlet op på den viden. Hvad så hvis vaccinerne ikke virker? Hvad hvis de kun virker i nogle grupper? Hvad gør vi så? Og den opsummering af den megen vide, der findes, savner jeg.

Kl. 16:05

Anden næstformand (Jeppe Søe):

Ordføreren.

Kl. 16:05

Kirsten Normann Andersen (SF):

Jeg tror bare, jeg holder mig til, at jeg synes, der er virkelig, virkelig meget evaluering undervejs her. Og når ordføreren jo netop nævner en af de professorer, der også har arbejdet med virussen intensivt i den her periode og skrevet en meget læseværdig bog om, hvad der er op og ned i det, og hvad vi skal gøre og ikke gøre, så synes jeg faktisk, at vi har ufattelig meget litteratur og rigtig mange evalueringer, som vi kan basere fremtiden på. Jeg har i hvert fald personligt lært ufattelig meget. Jeg lover ikke, at jeg har en plan for, hvordan vi gør i fremtiden, men jeg er sikker på, at noget af det materiale, vi har i dag, også kan bruges, hvis vi står i situationen igen.

Kl. 16:05

Anden næstformand (Jeppe Søe):

Tak til ordføreren. Og så er næste ordfører på talerstolen hr. Jens Henrik Thulesen Dahl fra Danmarksdemokraterne.

Kl. 16:05

(Ordfører)

Jens Henrik Thulesen Dahl (DD):

Tak, formand. I 2020 kom covid-19 over os. En pandemi, som kom hurtigt og voldsomt, og hvor der var behov for at handle hurtigt og resolut. Der blev handlet, der blev truffet mange beslutninger i både 2020, 2021 og 2022 om begrænsninger på forsamlinger, man talte om masker – skulle ville vi bruge dem eller ej – og mange grupper i samfundet blev ramt af restriktioner. Børnene, de studerende og kontormedarbejdere og mange andre grupper skulle blive hjemme fra arbejde, mens andre grupper godt kunne blive og holde produktionen i gang.

I marts i år blev covid-19 så ændret fra at være en farlig sygdom til at være noget svarende til influenza, og en passant kan jeg undres over, at der i finansloven i år er afsat 2 mia. kr. til covid-19, men lad nu det ligge. For det nærværende beslutningsforslag handler om, at vi skal søge at lære af forløbet, drage erfaringer, som kan være os til gavn, når der kommer en ny pandemi. I Danmarksdemokraterne er vi bestemt positive over for forslaget om en evaluering, som kan bidrage til beredskabsplaner, der kan sikre, at vi ikke gentager de samme fejl, hvis en ny pandemi rammer os.

Et helt centralt element og grundlaget for, at vi kom så relativt godt igennem pandemien, er den tillid, som borgerne viste myndigheder og politikere under coronakrisen. Det er en forudsætning for en effektiv krisehåndtering, og her har vi et genopretningsarbejde at gøre, f.eks. oven på den tidligere regerings horrible håndtering af minksagen, der har efterladt danskerne med en milliardregning og frataget familier deres livsværk i et snuptag.

Der er ingen tvivl om, at da Mette Frederiksen blev statsminister, skete der en historisk koncentration af magten i Statsministeriet, og alle, der har været i nærheden af Slotsholmen de senere år ved, at intet skete, uden at Mette og Barbara havde været inde over. Man solede sig i forceret handlekraft under krisen, skrev sms'er til myndighederne på pressemøderne, der fik fatale sundhedsmæssige, økonomiske og menneskelige konsekvenser. Det må aldrig ske igen, og derfor har vi brug for udførlige retningslinier og klare beredskabsplaner.

Pandemien trækker spor efter sig, som kan være et resultat af den håndtering, der har været af krisen. Det gælder f.eks. i forhold til børn og unges trivsel, men vi kender endnu ikke det fulde billede. Det har vi brug for, så vi f.eks. ved, om konsekvensen ved at lukke en skole ned står mål med de gavnlige effekter i form af mindre smitte. Vi har brug for en bred evaluering, der kan hjælpe os med at samle alle brikkerne.

Det foreslås at igangsætte en evaluering af de menneskelige konsekvenser ved håndteringen af covid-19 så vi, når fremtidige pandemier rammer, står bedre rustet til at tage de rette beslutninger ud fra et epidemiologisk såvel som menneskeligt udgangspunkt. Forslagsstillerne foreslår, at en evaluering som minimum bør indeholde nødvendigheden af skolelukninger, herunder hvilken effekt de har haft på smittespredningen i samfundet generelt samt en undersøgelse af de menneskelige konsekvenser, nedlukningen har haft for skoleeleverne og deres forældre med særligt fokus på børn og unges psykiske trivsel. Herudover foreslås en undersøgelse af effekterne på unges psykiske trivsel som følge af den generelle begrænsning af socialt samvær under covid-19-pandemien, samt en evaluering af det faglige belæg for at indføre besøgsforbud på landets bo steder m.v.

Danmarksdemokraterne kan for så vidt godt stemme for forslaget om at iværksætte en evaluering af de menneskelige konsekvenser. Men vi vil også gerne i udvalgsarbejde have en drøftelse af, om evalueringen skulle være bredere. Hvad gjorde det ved de ældre på plejehjemmet? Hvad gjorde det ved deres pårørende, at der blev lukket ned? Hvad gjorde det ved sundhedspersonalet, både i kommunerne og på sygehusene, at der var mangel på værnemidler, og at de dermed blev bedt om at udsætte sig selv for større smitterisiko for at hjælpe de syge? Hvad gør vi for dem, der blev syge af vaccinen? Hvordan sikrer vi, at alle befolkningsgrupper i fremtiden kan have tillid til samfundet, til politikerne, til Sundhedsstyrelsen, som skal til for at agere samlet set fornuftigt? Vi kom godt igennem coronakrisen som land, men vi har samtidig erfaret, er der undervejs og på bagkant af krisen er sået tvivl om effekterne og nødvendigheden af f.eks. skolelukninger, nedlukning af minkerhvervet m.v. Derfor er det vigtigt, at perioden og de forskellige initiativer evalueres, så borgere ikke frihedsberøves unødvendigt med langsigtede konsekvenser til følge, ligesom det er afgørende for at opretholde tilliden til samfundsinstitutioner og myndigheder, forebygge politikerlede og dermed fremme opbakning til pandemihåndteringen. Og det er vigtigt, at vi får belyst hele forløbet.

Derfor synes jeg på baggrund af den debat, vi også har hørt nu her i dag, at jeg vil opfordre forslagsstillerne til at arbejde for, om der kan laves en beretning, der giver et bredere sigte, et fremadrettet sigte i forhold til at sikre, at det er den beredskabsplan, der bliver målet, og ikke en afgrænset evaluering af bestemte områder. Jeg er enig i, at der ligger en lang stribe af evalueringer på rigtig mange områder allerede. Men vi mangler, som hr. Stinus Lindgreen også har sagt flere gange, et samlet overblik, og vi mangler en samlet konklusion på, hvordan vi skal lære af det her til fremtidige pandemier. Og dermed tak for ordet.

Kl. 16:10

Anden næstformand (Jeppe Søe):

Fru Louise Brown, Liberal Alliance.

Kl. 16:11

Louise Brown (LA):

Tak for det. Jeg vil bare anerkende og takke for Danmarksdemokraternes ordførers tale og sige, at vi i Liberal Alliance jo også har det samme ønske om en stor og bred evaluering. Min tilgang var bare, at det måske var lidt mere spiseligt for regeringen og andre partier, hvis vi delte det op i små bidder, og det er sådan set det, der sådan er baggrunden for, at forslaget ser ud, som det gør.

Så vil jeg sige, at lige præcis det med den her målgruppe er noget, som ligger mig meget på sinde, og hvor vi kan se, der vitterlig er udfordringer. Men jeg er også åben over for, at vi taler videre om det i udvalget, så tak for støtten.

Kl. 16:11

Anden næstformand (Jeppe Søe):

Ordføreren.

Kl. 16:11

Jens Henrik Thulesen Dahl (DD):

Jamen jeg siger tak for kommentaren, og jeg tror dybest set, vi er vældig, vældig enige i forhold til hensigten med det her. Og derfor ser jeg også bare frem til, at vi under udvalgsbehandlingen kan have en drøftelse af, hvordan vi får skabt det bedst mulige resultat. Tak.

Kl. 16:11

Anden næstformand (Jeppe Søe):

Tak til ordføreren fra Danmarksdemokraterne. Den næste ordfører er hr. Per Larsen fra Det Konservative Folkeparti.

Kl. 16:12

(Ordfører)

Per Larsen (KF):

Tak for det, formand, og tak til Liberal Alliances ordfører for at fremsætte forslaget her. Det er klart, at covid-19 havde kæmpestore konsekvenser for vores samfund og for rigtig mange mennesker. Håndteringen af covid-19 var selvfølgelig meget præget af uvidenhed om, hvad det var, vi stod over for, og derfor kunne man jo heller ikke i en sådan situation agere fuldstændig rationelt og altid ramme lige inden for skiven. Men noget af det, som i hvert fald undrede mig i den periode og specielt efterfølgende, efter at man havde fået vished for, at der var uenighed mellem sundhedsmyndighederne og regeringen, og vi kunne se, at regeringen tog kraftigt over, var, at man på den måde overrulede sundhedsmyndighederne. Det var sådan noget, som jeg i hvert fald havde lidt vanskeligt ved at forstå.

Der var jo masser af ting, som gjorde, at folk følte sig ensomme og isoleret, og som selvfølgelig også påvirkede i negativ retning. Vi ved jo, at kirkerne var lukket ned i perioder, at plejehjemmene var lukket ned for besøg af pårørende, og at det samme gjaldt bostederne, og at skolerne blev lukket ned. Der er masser af ting, som kan være egnet til evaluering og give anledning til læring i forhold til fremtidige situationer.

Jeg synes, det ville være på sin plads, at man stemte for det her forslag. Det agter vi at gøre i Det Konservative Folkeparti. Jeg kunne måske godt have ønsket mig, at det var lidt mere udspecificeret, hvem der skulle forestå evalueringen, og at der også var lidt finansiering på. Men samlet set synes vi, at det ville være hensigtsmæssigt at få lavet en endelig evaluering af de ting, som Liberal Alliance påpeger, så det bliver et ja tak herfra.

Kl. 16:14

Anden næstformand (Jeppe Søe):

Tak til ordføreren for Det Konservative Folkeparti. Den næste ordfører på talerstolen er hr. Stinus Lindgreen fra Radikale Venstre. Værsgo.

Kl. 16:14

(Ordfører)

Stinus Lindgreen (RV):

Tak, formand, og tak til Liberal Alliance for at tage dette vigtige spørgsmål op i salen. Det er helt afgørende, at vi tager ved lære af coronahåndteringen både i Danmark og internationalt. Der har været lighedspunkter og forskelle i tilgangene landene imellem, så hvad har vi egentlig lært om, hvad der virker? Kun ved at se på erfaringerne globalt kan vi stå bedre rustet til næste gang, vi måtte stå i en tilsvarende situation.

Det er næppe en overraskelse for nogen, at corona fyldte utrolig meget i min tid i sidste samling, og de af jer, der var valgt på det tidspunkt og tog del i beslutningerne dengang, husker ganske givet også, hvordan ingen især de første måneder havde det fulde overblik over, hvad vi stod med, og hvad der var den rigtige håndtering. Det var en ny situation for alle involverede. Jeg husker også et af de første interviews, jeg gav om emnet, hvor jeg blev spurgt, om jeg var sikker på, at det, vi gjorde, var det rigtige. Jeg svarede noget i stil med, at vi selvfølgelig lyttede til myndighederne, men at det på det her tidspunkt var helt umuligt at sige og svare entydigt på, og at det først ville være muligt på den anden side af epidemien, når man kunne danne sig det fulde overblik over forløbet i Danmark og i andre lande.

Når jeg kigger tilbage, er jeg overordnet set rigtig stolt af den håndtering af epidemien, som vi besluttede bredt herinde i Folketinget. Vi har klaret os rigtig godt på alle væsentlige parametre. Det betyder ikke, at alt har været håndteret perfekt og til topkarakterer. Selvfølgelig gør det ikke det, der er sket fejl, og der er ting, man ville gøre anderledes i dag. Der er desværre også stadig en stor splittelse i dele af befolkningen, som er usund for sammenhængskraften i i vores samfund, og som vi skal tage meget alvorligt. Her har retorikken fra nogles side under epidemien været meget problematisk.

Det har hele vejen igennem været min tilgang, at vi skulle evaluere forløbet bagefter. Jeg har bl.a. selv udtalt, at hvis jeg skulle pege på én ting, jeg ville gøre anderledes, så var det den anden skolelukning. Her havde vi mere viden og en referencegruppe, der havde kortlagt og rangeret de forskellige mulige tiltag, og jeg mener også stadig, at man skulle have gjort meget mere ud af at bruge anbefalinger, inden man skred til påbud.

Undervejs i epidemien, tilbage i juni 2020, besluttede et flertal uden om den daværende regering at nedsætte en ekspertgruppe, der skulle evaluere den første del af håndteringen af corona. Det er den såkaldte Grønnegårdrapport, der er blevet omtalt heroppefra et par gange, og dens konklusioner blev bl.a. brugt, da vi skulle opdatere epidemiloven i 2021. Dengang var den daværende regerings argument for ikke at være med til at støtte evalueringen, at det var for tidligt at gøre det under epidemien, og at den skulle foretages på et senere tidspunkt. Man kan argumentere for, at hvis man skal have det fulde overblik, skal man stå på den anden side af det, man vil kigge på. Det er klart, og i mine øjne kunne det jo passende være på dette tidspunkt. For vi er nødt til at evaluere indsatsen i Danmark grundigt.

I forslaget fra Liberal Alliance er fokus særlig på konsekvenserne for børn af unge. Det er et rigtig vigtigt område, og vi bakker også op om at få det undersøgt. Jeg må dog også sige, at det ærgrer mig lidt, at man ikke har lagt op til en langt bredere evaluering, for jeg mener, at vi er nødt til at hæve blikket og se på den samlede indsats – se på ligheder og forskelle imellem lande, på effekten på hospitalsindlæggelser og dødsfald og på konsekvenserne for samfund og borgere. Jeg kan dog også læse, at undersøgelsen af indsatsen mod covid-19 som minimum bør indeholde de oplistede punkter, som der står i forslaget. Det kunne man jo vælge at tolke bredt, så man faktisk kunne få nogle flere ting med i evalueringen.

Så i Radikale Venstre støtter vi forslaget fra Liberal Alliance, men vi så gerne, at vi fik lavet en langt bredere evaluering af indsatsen mod covid-19 i Danmark. Her til slut har jeg også lovet at hilse fra Enhedslisten, der desværre ikke kunne være her, og sige, at de også støtter forslaget, men at de også havde ønsket en bredere evaluering. Mange tak for ordet.

Kl. 16:18

Anden næstformand (Jeppe Søe):

Fru Louise Brown fra Liberal Alliance.

Kl. 16:18

Louise Brown (LA):

Tak for det, formand. Som jeg sagde til ordføreren for Danmarksdemokraterne, vil jeg også sige til ordføreren for Radikale Venstre, at det også var vores intention at få lavet en meget omfattende og stor undersøgelse af hele det her forløb, som vi har været igennem. Men igen vil jeg sige, at vi forsøgte at dele det op i noget, der var mere spiseligt end det helt store på en gang. Men jeg er åben for, at vi diskuterer videre i udvalget og ser, om vi kan finde et eller andet fælles fodslag i forhold til at gøre det endnu bredere. I samme nu vil jeg også sige tak til Det Konservative Folkepartis ordfører for støtten.

Kl. 16:19

Anden næstformand (Jeppe Søe):

Ordføreren.

Kl. 16:19

Stinus Lindgreen (RV):

Tak. Det er jeg da glad for at høre, og vi må fortsætte drøftelserne i udvalget. Det var uklart for mig, om modviljen mod denne evaluering fra regeringspartierne alene skyldtes fokus, og at man mente, at man vidste nok om præcis det her, eller om det var evalueringen generelt. Det må vi jo så få prøvet i salen på et senere tidspunkt eller også bare spørge i udvalget. Mit matematiske talent siger mig, at flertallet er nogenlunde det samme.

Kl. 16:19

Anden næstformand (Jeppe Søe):

Tak til ordføreren fra Radikale Venstre. Så er det en ny ordfører på talerstolen. Det er hr. Alex Ahrendtsen fra Dansk Folkeparti.

Kl. 16:19

(Ordfører)

Alex Ahrendtsen (DF):

Tak, formand. Tak til Liberal Alliance. Det foreslås, at der skal laves en evaluering af, hvilke konsekvenser den danske indsats mod covid-19 har haft både for unges trivsel og for beboere på landets bosteder. Og der er jo nogle af de grupper, som vi har talt om, der har været ekstra hårdt ramt af nedlukningerne.

Der har da også været lavet forskellige undersøgelser af dette allerede. F.eks. har Sundhedsstyrelsen selv peget på, at lukninger af skoler og institutioner sandsynligvis ikke er effektivt som enkeltstående tiltag til forebyggelse af smittespredning. Som andre ordførere også har været inde på, kan skolelukninger have store konsekvenser for børnenes og de unges mentale sundhed, trivsel og indlæring.

Selv om der allerede er lavet undersøgelser, er vi i Dansk Folkeparti ikke afvisende over for en mere tilbundsgående evaluering af konsekvenserne af den danske covid-19-håndtering, og hvad den har haft af konsekvenser for børn, unge og udsatte. En sådan evaluering kan jo eksempelvis samle den eksisterende viden og bygge videre ovenpå. Det burde egentlig være forholdsvis ukontroversielt og ligetil.

Det er vigtigt at være bevidst om, hvilke konsekvenser de valg, vi træffer, har, når en ny pandemi rammer os. Og den kommer; det er så sikkert som amen i kirken. Det er kun sådan, vi kan sikre, at kuren ikke er værre end sygdommen. Vi skal turde reflektere og lære af de fejl, vi begår, og der blev altså lavet fejl i coronahåndteringen – selvfølgelig, det var jo meget nyt. Og så er der jo selvfølgelig det med, om lukningen af de danske skoler var den rigtige beslutning. Det kan vi se i dag at det ikke var.

Så vi skal have undersøgt tingene til bunds, så vi er bedre rustet til at træffe de rigtige beslutninger, næste gang epidemien rammer. Og på den baggrund kan vi støtte forslaget. Tak for ordet.

Kl. 16:22

Anden næstformand (Jeppe Søe):

Selv tak, og tak til ordføreren fra Dansk Folkeparti. Den næste ordfører på talerstolen er hr. Kim Edberg Andersen, Nye Borgerlige, som altid plejer at stå klar.

Kl. 16:22

(Ordfører)

Kim Edberg Andersen (NB):

Det skal jeg undskylde, formand. Jeg havde faktisk støttet det her forslag endnu mere, hvis vi bare havde holdt os til overskriften og ikke lavet den der lille passus med, at det kun gjaldt for unge og udsatte.

For i Nye Borgerlige mener vi, at man virkelig har brug for at få undersøgt det her og evalueret hele indsatsen under covid, corona, på alle fronter. For virkeligheden er, at der både under selve epidemien og efterfølgende med den nye regering er blevet solgt den her historie med, at vi reddede Danmark, vi gjorde alt det rigtige, vi reddede Danmark, uden mig var alle døde. Så viser det sig, at det ikke var alle, der døde, og så begyndte videnskaben også at fortælle, at de nok alligevel ikke alle sammen var døde, og så bliver det lige pludselig et diagram med to felter, altså hvad det, vi gjorde, kostede, og hvad det ville have kostet, hvis vi ikke havde gjort det. Det er jo egentlig det, jeg hører Liberal Alliance nu beder om, altså ingen løftede pegefingre ad tossede beslutninger under corona.

Vi har jo hørt alle historierne om, at vi stod i en ukendt tid, og at det var godt for beskæftigelsen og økonomien, det er fortid, beslutningerne er taget, konsekvenserne af beslutningerne er udført, og det, man fra Liberal Alliances side nu egentlig gerne vil, er dybest set bare at spørge: Hvad kostede det så? Hvad kostede krisen, når vi tog de beslutninger, vi gjorde? Det burde Folketinget jo bakke op om i stor stil, og regeringen burde jo kaste sig ud i at bevise, at lige nøjagtig alt, hvert eneste ord, de sagde under hele coronaepidemien, var den skinbarlige sandhed og fakta, og at det ikke kunne gøres på andre måder. Jeg hører nu heroppe fra talerstolen en masse halvkvædede fortællinger om, at man gjorde det rigtig godt, og at man også har evalueret lidt på det, og hver gang der bliver spurgt ind til en ordfører, der står heroppe og påstår, at man har evalueret det, hvad det så betyder på det her område, så ved man det ikke lige. Og hvad betyder det så på det andet område? Det ved man heller ikke lige, men det er faktisk blevet undersøgt til bunds, og man har faktisk ikke rigtig lyst til at rode mere i det her.

Så tænker jeg som ordfører for Nye Borgerlige, at det jo godt kunne være, at Nye Borgerlige havde ret, da der blev råbt meget højt op, og der kommer nu her efter mig en ordfører uden for grupperne, som råbte rigtig højt op, og som nærmest blev udskammet undervejs. For at være så tåbelig at italesætte, at det rent faktisk ikke var sikkert, at det, man gjorde, var den bedste løsning, kunne man faktisk ikke tillade sig. Nu er vi på den anden side, så nu er det svært at udskamme nogen længere, når man egentlig bare beder om at få en videnskabelig tilgang til det. Vi har lavet forsøg, og forsøg skal evalueres efterfølgende, og vi mangler evalueringen.

For problemet er, at der, hvis vi ikke evaluerer, så næste gang står en eller anden og kigger i meningsmålingerne og tænker, hvad man den her gang skal finde på af forsøg, der er gode i meningsmålingerne, men som måske ikke er faktuelt begrundet, og det kan vi ikke leve med. En pandemi er forhåbentlig ikke noget, vi oplever igen i vores levetid, men hvis vi gør det, skal vi have suget al læring ud af den, vi nu er gået igennem, så man næste gang træffer faktuelt dygtige valg ud fra evidens og evalueringer, og det kan jo være, at man træffer nøjagtig de samme beslutninger. Det kan jeg ikke sige, for der er ikke foretaget en evaluering.

Så Nye Borgerlige kommer naturligvis til at støtte op om det her forslag om en evaluering, også selv om vi bare har set overskriften, det har været rigeligt til os, lad os få evalueret det hele, lad os få alle sten vendt, og glem det der med, hvem der var sejrsherre, og hvem der reddede alle danskere. Det er ligegyldigt nu. Nu er læringens tid kommet, og nu er det vigtigt, hvordan vi bedst muligt redder Danmark, hvis vi risikerer at få en lignende situation i fremtiden. Det må vi håbe vi ikke får, men virkeligheden er, at vi også kommer til at dumme os næste gang, hvis vi ikke evaluerer på det, vi allerede har gjort. Nye Borgerlige støtter forslaget.

Kl. 16:26

Anden næstformand (Jeppe Søe):

Dermed tak til Nye Borgerlige. Den næste ordfører på talerstolen er hr. Lars Boje Mathiesen, uden for grupperne. Værsgo.

Kl. 16:26

(Privatist)

Lars Boje Mathiesen (UFG):

Tak. Den politiske håndtering af coronasituationen vil gå over i dansk historie som en af de største politiske skandaler i nyere tid. Desværre sidder de ansvarlige stadig væk ved magten, og de holder belejligt hånden over hinanden, så et egentlig opgør med deres horrible handlinger må vi som borgere vente på.

Men vi må ikke glemme deres svigt og deres ord og deres handlinger, og den splid og splittelse, som magthaverne trumfede igennem, har sat dybe spor i befolkningen, og jeg vil gerne give et konkret eksempel på vanviddet, citat: Det må godt være besværligt ikke at være vaccineret. Citat slut. Det er faktisk landets statsminister, fru Mette Frederiksen, der på en sådan måde legitimerer og får bebrejdet uvaccinerede, som ikke ønsker at tage en vaccine, at de godt må få et lidt mere vanskeligt liv. Jeg har ikke ord for, hvor ussel jeg synes sådan en opdeling af befolkningen i min optik er, og lad mig bare straks slå fast, hvis der er nogen, der har trang til at forsøge sig igen, at jeg ikke er antivaxxer, og at jeg grundlæggende og generelt set mener, at vacciner har været en af verdenshistoriens største medicinske fremskridt, vi har mødt.

Men her taler vi jo specifikt om en eksperimentel vaccine, som aldrig før havde været udrullet til befolkningen på den måde, en vaccine, som man ikke kendte bivirkningerne og langtidskonsekvenserne af, og en vaccine, hvor man ikke engang havde testet, om den rent faktisk stoppede smitten, inden den blev rullet ud. Det kunne måske forsvares, hvis man stod over for noget meget, meget farligt, men det var på ingen måde tilfældet, og det vidste de politiske magthavere og myndighederne også, da vi kom et stykke hen. For man vidste godt, at virusset ikke var farligt for størstedelen af befolkningen, og man kendte udmærket godt til vaccinens begrænsninger, og man vidste udmærket godt, at den naturlige immunitet var bedre.

Så det var intet andet end ren politisk taktik, spin og strategi for at bevare kontrollen og opbakningen ved en fortsat unødvendig nedlukning og den kriseretorik, som fulgte med. Befolkningen blev ganske enkelt brugt som nyttige kegler i det politiske spil på Christiansborg, hvor man brugte corona som et nyttigt værktøj. Der kan også citeres en anden central aktør på tidspunktet, den måske mest brugte ekspert i medierne, virologen Allan Randrup, der i et øjebliks julestemning kom til at tale over sig og udtalte følgende, og jeg citerer:

Overordnet set fik vi eksperter nok ikke kommunikeret klart ud nok ud, at vaccinerne primært var til at forhindre alvorlig sygdom hos den enkelte og ikke i så høj grad imod smitte.

De vidste det godt. Og han fortsætter, og jeg citerer:

Problemet var så også bare, at det var svært at kommunikere det ud på det tidspunkt, hvor befolkningen var så begejstret for, at der nu kommer vaccinerne, så ville man jo få forskellige prædikater på sig, og det gør det selvfølgelig ikke så attraktivt at gå ud og sige, at de ikke virkede, som man sagde. Citat slut.

Så på den måde skete der en politisk styring og en politisering af vores myndigheder, som var meget, meget skadelig og meget, meget skammelig for en periode. Det bedste eksempel er måske coronapasset, som desværre også er blevet lavet med støtte fra Liberal Alliance, som nu har det her fine forslag med, og Konservative og andre, et coronapas, som faktisk gik stik imod myndighedernes sundhedsanbefalinger. For der var data, som sagde, at den naturlige immunitet dækkede bedre og længere tid. Alligevel gik man politisk ind og lavede et coronapas, som vanskeliggjorde det, at folk havde haft den naturlige immunitet, kontra det, at folk var vaccinerede.

Så vi skal kigge fremad – det er jeg enig i – og for at kigge fremad bliver vi nødt til at forstå, hvad det er, man har gjort, og hvad det er, man har gjort forkert, og det gælder i høj grad, når det kommer til børn og unge. Der var ingen empiri, ingen evidens, der kunne understøtte at sende eleverne hjem fra skolen. Man vidste godt på det tidspunkt, ved den anden og lange nedlukning, at smitte blandt børn ikke betød flere syge børn. Vi havde tal fra indlæggelser, vi havde dødstal, som viste, at det her hovedsagelig var en virus, som ramte gamle og folk med underliggende kroniske sygdomme, men som reelt set, hvis du tager det fra 60 år og nedefter, ikke var farlig. Kåre Mølbak udtalte selv, at en influenza ville være mere farlig for børn end coronaen. Alligevel sendte man børn hjem med katastrofale følger – efter min opfattelse efter 20 år i den danske folkeskole – både i forhold læring og trivsel. Det skal vi gøre bedre, og vi må aldrig lave de fejltagelser igen. Jeg er stolt over, at jeg kæmpede imod dengang, jeg er stolt over, at jeg stadig væk kæmper imod, og jeg kommer aldrig til at slippe med at holde de ansvarlige magthavere ansvarlige for det svigt, de lavede over for vores børn. Tak.

Kl. 16:31

Anden næstformand (Jeppe Søe):

Hr. Stinus Lindgreen, Radikale Venstre.

Kl. 16:32

Stinus Lindgreen (RV):

Tak for ordet, og tak for talen, og tak for samarbejdet. Det er vist ingen hemmelighed, at vi ikke altid har været enige, men vi har altid sat pris på en god debat, og det kan ordføreren i hvert fald give.

Ordføreren sagde noget, som jeg er nødt til lige at respondere på. Ordføreren nævner, at coronapasset gik stik imod myndighedernes anbefalinger. Jeg antager, at ordføreren her henviser til dengang i slutningen af 2021, hvor man valgte at ændre gyldigheden for naturlig smitte ved at halvere den, kontra hvis du er vaccineret. Det mener jeg var der man ændrede på det; der var jo en debat. Og kan ordføreren bekræfte, at vi i Epidemiudvalget havde en diskussion om præcis det spørgsmål; og at formanden for Epidemiudvalget, dvs. undertegnede, sagde, at det ikke gav nogen mening – det her var vi nødt til at få belyst, for hvordan kunne man argumentere for det her? – og bad om at få et fagligt notat fra Sundhedsstyrelsen, før man kunne træffe en beslutning; og også at da vi fik så det faglige notat, manglede det afsnit, som var afgørende for den beslutning; og at det blev kritiseret, ikke kun af ordføreren på talerstolen, men faktisk også af andre medlemmer i Epidemiudvalget, herunder undertegnede?

Kl. 16:33

Anden næstformand (Jeppe Søe):

Ordføreren.

Kl. 16:33

Lars Boje Mathiesen (UFG):

Jeg har lært, at jeg ikke må referere, hvad andre siger i møder, men jeg kan bekræfte, at det i hvert fald var min opfattelse, at det gjorde formanden for Epidemiudvalget dengang. Men det gør det jo så også mere fatalt, at man tillod en mindretalsregering at indføre det. Der skulle man have sat foden ned og sagt: Hold. Der er ikke evidens for det her. Til gengæld ved vi, at den naturlige immunitet dækker længere end vaccination, og derfor skal vi da ikke indrette ting, som sætter begrænsninger på folks frihed, og som går stik imod sundhedsmyndighedernes anbefalinger. Så jeg er helt enig i, at man rejste det, man var enig i min kritik, men så satte man sig ned, og så lukkede man øjnene, og så lod man regeringen gøre det.

Kl. 16:33

Anden næstformand (Jeppe Søe):

Spørgeren.

Kl. 16:33

Stinus Lindgreen (RV):

Det er okay at referere, eftersom jeg er citeret for at sige i Berlingske og flere andre medier, at det her var et problem, og at det ikke gav nogen mening, men det, ordføreren glemmer, er, at da man indførte coronapasset, var det jo på et andet fagligt grundlag. Der havde man af gode grunde ikke langtidsdata for effekten, eftersom det var en ny vaccine.

Det, der var diskussionen, var, at over tid skulle man ændre på gyldigheden, i forhold til hvis du var smittet, hvis du var testet, hvis du var vaccineret. Det var debatten, og der er jeg enig med ordføreren i, at der manglede noget faglighed, og da den faglighed kom, traf man en anden beslutning. Men jeg synes, ordføreren karikerer, hvordan debatten var, og hvordan processen var, og hvad det faglige grundlag for at indføre det til at begynde med var.

Kl. 16:34

Anden næstformand (Jeppe Søe):

Ordføreren.

Kl. 16:34

Lars Boje Mathiesen (UFG):

Processen var, at man kom fra regeringens side og ville indføre nogle regler for coronapas, som var stik imod det, som data fra sundhedsmyndighederne sagde. Så havde vi en debat i Epidemiudvalget, hvor man var enige om, at det dog var noget værre noget: Hvorfor indretter man det politisk imod det, som sundhedsmyndighederne siger? Og så satte man sig ned, og så gjorde man det, som politikerne ville, stik imod sundhedsmyndighedernes anbefaling.

Jeg synes, det er den største erkendelse af, hvilket svigt de partier, som havde det parlamentariske grundlag, lavede over for befolkningen dengang. De kunne da have sat foden ned over for regeringen og sagt: Nej. Når nu sundhedsmyndighedernes tal siger, at det her går stik imod, hvad vi burde gøre, så vil vi ikke være med til det. Men man accepterede det.

Kl. 16:35

Anden næstformand (Jeppe Søe):

Tak for det. Tak til ordføreren. Så er det ordføreren for forslagsstillerne, Louise Brown fra Liberal Alliance.

Kl. 16:35

(Ordfører for forslagsstillerne)

Louise Brown (LA):

Tak for det, formand. Tak for ordet, og tak for en god debat med mange fine indspark og tanker fra mine ordførerkolleger og fra ministeren. Jeg bed mærke i, at Venstres ordfører, Moderaternes ordfører og Socialdemokratiets ordfører mellem linjerne sagde, at vi måske skulle blive bedre til at samle op på de erfaringer, der var. Så kan man jo undre sig over, at de så stemmer imod det her ellers fremragende forslag. Jeg bed også mærke i, at Moderaternes ordfører ikke kunne vurdere, om det var en god idé at lukke skolerne ned, og det kunne måske være, fordi der mangler noget viden på området.

Min mor havde for vane at fortælle de samme historier igen og igen, og en af dem, jeg tit hørte, var den om hendes veninde, der altid gjorde sin løn op i grillkyllinger med pomfritter. Så i hendes ånd kommer der lige et par regnestykker her. For 120 mia. kr. kan man få tre storebæltsbroer i nutidspenge eller drive vores helikopterordning med fire lægehelikoptere i 582 år. Man kunne også købe 618 Rolls-Royce Boattail, der er verdens dyreste bil p.t., men så mange er der nok ikke af dem. Man kunne også vælge at købe 1.348.314.606 grillkyllinger med pomfritter fra Kylling & Pizza Ekspressen i Randers, men så er det altså også med en stor portion pomfritter til. Det er alligevel en del. Man kan altså få rigtig meget for 120 mia. kr. 120 mia. kr. var det, vi brugte på corona i årene 2020-2022, og så er der jo nok kommet lidt til efterfølgende i hjælpepakker og gavechecks og administration og alt det her.

Jeg siger ikke, at vi ikke skulle have brugt de penge – eller faktisk var der nok nogle af dem, som vi ikke havde behøvet at bruge, hvis det stod til os i Liberal Alliance, men den sang kender tilhørerne jo, så den vil jeg forskåne tilhørerne for. Men når nu man bruger så ufattelig mange penge, burde man så ikke lige stoppe op og kigge på, hvordan de her penge er blevet brugt, og ikke mindst, om det var fornuftigt. Vi kommer med garanti til at stå i en lignende situation igen. Forhåbentlig går der mange år. Det ønske tror jeg at vi alle deler uagtet politisk ståsted. Men det kommer.

Hvad har vi så lært? Hvad skal vi gøre anderledes? I mit tidligere job brugte jeg hvert år oceaner af tid på at skrive ansøgninger, evalueringer og afrapporteringer til Socialstyrelsen. Det var nemlig sådan, at for at kunne få 350.000 kr. i driftsstøtte fra staten var det et krav, at der også skulle evalueres på, om de midler nu også var blevet brugt i henhold til kriterierne. Nogle gange var nogle af de ting, vi satte i søen, ikke gået som forventet, og så skulle jeg naturligvis forklare, hvad der var gået galt, og hvad vi ville gøre anderledes næste gang. Men jeg skulle naturligvis også vise, hvad der var gået godt, og hvordan det havde hjulpet målgruppen, som i det tilfælde var foreninger og udsatte borgere.

Det giver rigtig god mening, at man ikke bare får penge af staten uden at skulle redegøre for, hvordan de er blevet brugt. Det forstår jeg godt, selv om det var irriterende med al den afrapportering i sin tid. Men hvad så, når det er staten, der bruger penge? Hvad så, når det er staten, der iværksætter initiativer, der har indflydelse på borgeres liv, ikke mindst vores børn og unge og mere eller mindre udsatte borgere på bosteder rundtom i Danmark? Burde staten så ikke også skulle evaluere på effekterne? Det mener jeg faktisk at vi skylder både vores børn, der ikke måtte komme i skole, vores unge mennesker, der heller ikke måtte komme i skole eller gå til fritidsaktiviteter, og alle vores sårbare og udsatte, men også virkelig seje borgere, der pludselig fandt sig selv spærret inde i deres boliger. Nogle af dem var ude af stand til at forstå, hvad der skete, og andre var bare uforstående, forvirrede og skræmte og isoleret fra deres familiemedlemmer og venner.

Bo er et af de her mennesker. Jeg kender Bos far ret godt. Han fortæller bl.a., at da coronaen ramte landet i marts 2020, blev beboere på plejehjem sat i isolation fra fysisk kontakt med deres medbeboere og deres pårørende. Senere blev et ugentligt besøg tilladt i særligt indrettede rum eller telte, men kun med et eller to særligt definerede nærmeste pårørende. Senere igen blev samme personer tilladt adgang via en terrassedør, hvis der fandtes det.

I forhold til smitteforebyggelse blev beboere på landets bosteder sat i samme bås som plejehjemsbeboere, så der blev tale om de samme foranstaltninger uden videre sociale og medicinske nuanceringer. Over en bred kam gav det uheldigvis ingen mening for de fleste udviklingshandicappede voksne, der typisk er meget yngre end beboere på et plejehjem. Få beboere har nærmest ikke nogen pårørende. Nogle siger, at det er omkring 20 pct. Men ellers har resten, altså ca. 80 pct., typisk et stort afhængighedsforhold til familier og pårørende. Det er et forhold, som det er meget, meget indgribende at bryde.

Kl. 16:40

Som ugerne gik, kunne Bos forældre på FaceTime se, hvordan Bo gik mere og mere i opløsning. Da der omsider blev åbnet for det, tog de ham straks hjem, bort fra isolationen. I løbet af april-maj tog Folketingets partier flere genåbningsinitiativer, f.eks. om størrelsen på forsamlinger og tilskuerantal ved fodboldkampe. Og de blev altså iværksat fra den ene dag til den anden. Også for plejehjemmene blev det besluttet langsomt at lukke mere op, og i kølvandet på dem bostederne.

Men her er det store men. Der var mange kommuner, der ikke turde forlade den restriktive praksis, før der forelå retningslinjer fra Socialministeriet. Fra partiernes aftaler blev indgået, tog det typisk 5-6 uger for ministeriet at formulere en jura, der kunne sendes ud, og som kommunerne kunne handle på. Og det varede altså langt hen i juni, og der var der allerede gang i studenterkørslerne. Det betød altså meget forlængede ophold for voksne udviklingshandicappede hos forældre og pårørende og urimelig langvarig isolation på bostederne.

Selve oplevelserne omkring corona kunne være vanskeligt for dem at kapere; der var ikke noget hjælp at hente. Men hvad der var værre, var at, den møjsommeligt opbyggede selvstændiggørelse og nødvendige løsnen af forældre-barn-relationen blev smadret fuldstændig. Bos forældre oplevede det som at blive slået hjem i ludo, som Bos far udtrykker det. De måtte simpelt hen begynde forfra, og det er først nu, altså her i 2023, at Bo på 34 år har kunnet komme videre ud af sin regression. For de voksne udviklingshandicappede, der ingen nære pårørende har, eller som bor for sig selv ude i byen, har det været endnu voldsommere. Og heller ikke her har der været psykologhjælp eller lignende at hente.

Senere i epidemien dukkede muligheden for vaccination op, og her var det en anden myndighed, der bestemte vaccinationsrækkefølgen. Og her stod plejehjemsbeboerne samlet set blandt de først prioriterede, mens bostedsbeboerne så skulle håndteres efter aldersgrupper. Det var ganske ulogisk, så efter pres blev bostedsbeboerne omplaceret til vaccinationsgruppe fem. Tilbage stod de hjemmeboende og de enligt boende udviklingshandicappede, der ellers var prioriteret. De blev undervejs omplaceret og sat ind i de normale aldersgrupperinger. Det indebar, at 30-40-årige udviklingshandicappede først blev vaccineret i august 2021 efter måneders ekstra ængstelse, ofte ulykkeligt selvisoleret.

De her ting fremhæver Bos far selvfølgelig ud fra et ønske om, at det er de rigtige erfaringer, der drages af epidemien. Næste gang må de førnævnte forløb for guds skyld ikke tages som standardløsningen og som facitlisten, hverken under en nedlukning eller en genåbning eller med hensyn til vaccinationsrækkefølge.

Jeg og Liberal Alliance mener, at vi skylder danskerne en samlet evaluering, der kommer herfra. Det må være vores ansvar, når nu det er os, der har brugt pengene, og os, der har tvunget restriktionerne ned over borgerne. Jeg mener, at vi skylder danskerne at finde ud af, hvad der kunne være gjort bedre, hvad vi har lært, hvordan vi absolut ikke skal gøre næste gang, og hvilke erfaringer vi kan tage positivt med os herfra. Det er det ansvarlige at gøre. Tak for ordet.

Kl. 16:44

Anden næstformand (Jeppe Søe):

Der er nogle korte bemærkninger. Den første er fra hr. Lars Boje Mathiesen.

Kl. 16:44

Lars Boje Mathiesen (UFG):

Tak. Jeg må nok sige, at jeg lige skulle læse det et par gange, men der står sådan her:

»På lange stræk har indsatsen mod covid-19 i Danmark været en succes«.

Wow! Er det virkelig Liberal Alliances holdning, at indsatsen mod covid-19 og den politiske håndtering og styring i Danmark på lange stræk har været en succes?

Kl. 16:44

Anden næstformand (Jeppe Søe):

Ordføreren.

Kl. 16:44

Louise Brown (LA):

Ja. Altså, som vi har talt om tidligere i dag, har vi jo stået i en situation, hvor ingen af os vidste, hvad vi skulle gøre. Vi stemte for nogle af tingene i starten, og hen ad vejen blev vi jo også mere opmærksomme på, at der var ting, der kunne gøres anderledes. Men overordnet set er vi jo kommet godt ud af den her krise. Men det betyder jo ikke, at vi ikke skal kigge på, hvad vi kan gøre bedre næste gang, og det mener jeg faktisk er vigtigt at vi får kigget på, så vi kan bruge de erfaringer, vi har gjort os, positivt, næste gang vi kommer til at stå i den her situation.

Kl. 16:45

Anden næstformand (Jeppe Søe):

Spørgeren.

Kl. 16:45

Lars Boje Mathiesen (UFG):

Hold da op, der er godt nok sket meget for Liberal Alliance, fordi man gerne vil gå efter statsministerposten. Vi har en statsminister, der var magtfuldkommen, som tonsede hen over befolkningen med alt fra en minkskandale til en unødvendig nedlukning af skolerne, dårlige krav om masker og alt mulig andet. Ordføreren siger selv, at vi har brugt 120 mia. kr. på det her. Elever har oplevet mindre trivsel og fået dårligere læring, der er blevet foretaget unødvendige nedlukninger af kulturområder, udendørs idræt og alt mulig andet. Der har været detailregler og forsamlingsforbud, og det har resulteret i tab af tillid og tab af frihed for befolkningen. Og så står Liberal Alliances ordfører nu og siger: Det har sådan set grundlæggende været helt fint.

Kl. 16:46

Anden næstformand (Jeppe Søe):

Ordføreren.

Kl. 16:46

Louise Brown (LA):

Altså, Liberal Alliance siger, at vi overordnet set er kommet godt igennem det. Jeg er enig med ordføreren i, at der er flere områder, hvor vi kunne have gjort tingene anderledes, og det mener vi jo stadig væk. Men i dag synes jeg, vi skal fokusere på, hvad vi skal lære i forhold til trivslen for de unge og mennesker på bosteder. Det er det, det her handler om – det handler ikke om ting, vi i det store billede kunne have gjort anderledes. Det håber jeg vi kommer til kigge på senere, men i dag handler det udelukkende om de her mennesker.

Kl. 16:46

Anden næstformand (Jeppe Søe):

Så er det hr. Stinus Lindgreen, Radikale Venstre.

Kl. 16:46

Stinus Lindgreen (RV):

Tak for det. Ordførerens afsluttende kommentar leder meget fint hen til mit spørgsmål. Nu var det af gode grunde ikke ordføreren, der håndterede corona herinde i Folketingssalen, det var ordførerens kollega hr. Henrik Dahl, som jeg har haft et rigtig fint samarbejde med, bl.a. i udvalget, og der handlede det netop også om at kigge bredt ud i verden og se, hvad andre lande gør, og have det her brede syn på, at det her jo er en pandemi, det er ikke noget, der kun sker i Danmark, det er noget, der sker i verden. Det har store konsekvenser, og derfor kunne jeg godt tænke mig at spørge ordføreren, hvorfor man har valgt dette specifikke område ud. Hvis man gerne vil forstå hele håndteringen og blive klogere til næste gang, hvorfor har man så valgt at fokusere på ét element og ikke på den samlede evaluering?

Kl. 16:47

Anden næstformand (Jeppe Søe):

Ordføreren.

Kl. 16:47

Louise Brown (LA):

Tak for spørgsmålet, som er relevant, og som jeg i øvrigt også mener jeg har svaret på flere gange i dag. Det handler simpelt hen om det berømte ordsprog med en elefant og en bid ad gangen, og det er det, det for mig at se handler om. Vi skal starte et sted. Jeg ser også helst, at vi får lavet en helt generel evaluering af hele forløbet og specielt nu, når vi er på bagkant, for som jeg også nævnte tidligere, er der mange af de her undersøgelser, som er rigtig gode, men som er lavet undervejs, og som har med trivsel at gøre, men alligevel handler om nogle andre ting i forhold til trivsel.

Grunden til, at det er det her specifikke forslag, er, at det er mig magtpåliggende, at vi får taget hånd om den dårlige trivsel, vi ser ude blandt vores børn og unge og ikke mindst blandt borgerne på bostederne. Det er simpelt hen, fordi det er noget, der optager mig. Så igen, måske var det smartere at tage det i små bidder, men jeg kan jo høre, at der er andre, der hellere ser, at vi laver et stort forkromet overblik, og den er jeg også med på.

Kl. 16:48

Anden næstformand (Jeppe Søe):

Spørgeren.

Kl. 16:48

Stinus Lindgreen (RV):

Så må vi jo prøve at tage drøftelsen videre i udvalget og se, hvor vi kan lande det henne, og se, om det er det, der gør, at der er flere partier, der kan være med. For hvis det er, fordi det er for småt, er det da ikke det, der skal skille os ad. Men jeg glæder mig til samarbejdet i udvalget.

Kl. 16:48

Anden næstformand (Jeppe Søe):

Ordføreren.

Kl. 16:48

Louise Brown (LA):

Tak, og i lige måde.

Kl. 16:48

Anden næstformand (Jeppe Søe):

Så er det fru Kirsten Normann Andersen, Socialistisk Folkeparti.

Kl. 16:48

Kirsten Normann Andersen (SF):

Tak for det. Jeg har bare lyst til at gentage, hvad jeg også sagde fra talerstolen, nemlig at jeg sætter utrolig meget pris på ordførerens forslag i forhold til at se på børns og unges trivsel eller mangel på samme. Det er et vigtigt emne, også set i forhold til corona. Samtidig er der lavet rigtig mange undersøgelser, som jo i virkeligheden taler ind i det. Mange af de problemstillinger, som bliver nævnt der, er jo problemstillinger, som vi også har drøftet løbende, også i det tidligere udvalg, og jeg har selv været med til på samme tid at indkalde til samråd sammen med ordførerens parti og Radikale Venstre. Jeg har sammen med Venstre og Dansk Folkeparti været med til at løfte indsatsområder i forhold til mistrivsel blandt ældre.

Så på kryds og tværs har vi jo i virkeligheden i Folketinget netop prøvet at løfte nogle af de her trivselsudfordringer undervejs. Giver det ikke mening, at vi nu bruger energien på at fokusere på, hvordan vi så kan løse problemet med børns og unges mistrivsel i stedet for at dvæle ved noget, som vi jo trods alt ikke kan ændre på nu?

Kl. 16:49

Anden næstformand (Jeppe Søe):

Ordføreren.

Kl. 16:49

Louise Brown (LA):

Tak for spørgsmålet, og tak for det arbejde, der også er blevet gjort både af ordførerens parti og andre partier undervejs i forløbet. Vi kan jo heller ikke bare læne os tilbage og se på, hvad der skete. Så det er også prisværdigt, at man har taget tyren ved hornene undervejs. I forhold til om det giver mening også at kigge fremad, vil jeg sige, at jeg også helst vil kigge fremad. Det er der ikke nogen tvivl om, for det er jo den vej, det går. Men jeg synes også, at vi har en forpligtelse til at tage ved lære af fortiden. Jeg har lyst til at komme med sådan et smart citat fra Søren Kierkegaard, men jeg kan alligevel ikke gøre det ordentligt, så jeg lader være. Men jeg tror godt, I ved, hvad det er for et, jeg hentyder til. Men det er faktisk det, jeg tænker, for vi er nødt til at bruge de erfaringer, vi har. Jeg anerkender, at der ligger en masse undersøgelser, men kunne vi så ikke til næste gang lave et samlet beredskab til dem, der skal tage over efter os?

Kl. 16:50

Anden næstformand (Jeppe Søe):

Spørgeren.

Kl. 16:51

Kirsten Normann Andersen (SF):

Altså, hvis det er en mulighed, skal man selvfølgelig gøre det. Jeg tvivler på, at vi ved, hvad vi står over for næste gang, og derfor kan beredskabet jo i virkeligheden ende med at komme til kort. Rigtig mange mennesker har beskæftiget sig med det. Jeg tror, det er den mest gennemanalyserede krise overhovedet i nyere tid, vi har med at gøre. Og jeg synes jo i virkeligheden, at ordførerens tale her også viser, at ordføreren selv har rigtig god føling med, hvor det var, det her gjorde for ondt. Sådan nogle oplevelser har jeg også selv, og det tror jeg generelt der er rigtig mange mennesker der har. Men udfordringen lige nu bliver jo at se på, hvordan vi så kommer videre herfra, og så prøve at sætte ind i forhold til mistrivsel, uanset om det er ældre, om det er børn, eller om det er i skolerne, og det område synes jeg godt man kan sætte på dagsordenen i forhold til det videre arbejde.

Kl. 16:51

Anden næstformand (Jeppe Søe):

Ordføreren.

Kl. 16:51

Louise Brown (LA):

Tak for det. Jeg er meget enig. Selvfølgelig må vi jo ikke give op nu, og vi skal kigge på den udfordring, vi står over for nu, for den er heftig. Det er der ikke nogen tvivl om. Jeg har simpelt hen glemt, om der var et spørgsmål. Men ja, vi skal også kigge fremad, og vi skal også gøre, hvad vi kan, for at gøre noget i forhold til de unge mennesker. Jo, nu kan jeg huske det. Jeg havde en pointe i forhold til bostederne. Bos far gør jo netop opmærksom på nogle udfordringer, som han oplever, og som han er bange for der ikke er blevet taget ved lære af, fordi vi måske ikke har talt med de rigtige mennesker i forhold til at lave de her evalueringer.

Kl. 16:52

Anden næstformand (Jeppe Søe):

Dermed tak til ordføreren.

Der er ikke flere, der har bedt om ordet. Forhandlingen er nu sluttet.

Jeg foreslår, at forslaget henvises til Epidemiudvalget, og hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

5) 1. behandling af beslutningsforslag nr. B 98:

Forslag til folketingsbeslutning om et forsøg med kontrolleret salg af cannabis i en 5-årig prøveperiode.

Af Rosa Lund (EL), Karina Lorentzen Dehnhardt (SF), 	Steffen Larsen (LA) og Torsten Gejl (ALT).

(Fremsættelse 17.03.2023).

Kl. 16:52

Anden næstformand (Jeppe Søe):

Ordføreren for forslagsstillerne, fru Rosa Lund, vil her begrunde forslaget. Tiden er 2 minutter. Værsgo.

Kl. 16:53

Begrundelse

(Ordfører for forslagsstillerne)

Rosa Lund (EL):

Tak for det. I 40 år eller noget deromkring har den danske stat jo forsøgt at bekæmpe befolkningens brug af cannabis ved at ulovliggøre det. Resultatet af det forsøg, vil jeg kalde det, har jo været bandekonflikter, og at dansk politi har måttet bruge et hav af ressourcer. Alt det skal vi nok komme ind på i debatten.

Jeg vil bare bruge begrundelsen her på at sige, at vi jo endnu en gang er et hold af retsordførere, som fremsætter det her forslag, og endnu en gang nægter justitsministeren at dukke op i Folketingssalen og diskutere det her forslag. Vi har i Retsudvalget bedt om, at det her skulle diskuteres med Justitsministeriet, fordi vi betragter det som et retspolitisk anliggende. Jeg er selvfølgelig glad for, at sundhedsministeren er til stede. Men det er bare for at sige, at man kan betragte den her debat om cannabis fra flere forskellige vinkler. Der er en sundhedspolitisk vinkel. Den tager vi så endnu en gang, må jeg jo desværre sige, med sundhedsministeren. Jeg er sikker på, at det nok skal blive en fin debat. Men jeg synes, at man skal lægge mærke til, at forslagsstillerne på det her beslutningsforslag alle sammen sidder i Retsudvalget og er retsordførere. Det er nok, fordi vi betragter det her som en retspolitisk debat, og den ser jeg frem til. Tak.

Kl. 16:54

Anden næstformand (Jeppe Søe):

Selv tak. Der er nogle, der har bedt om ordet, men det får I jo altså ikke. Det her er jo bare en begrundelse, og det er altså, før forhandlingen er åbnet. Det er den så til gengæld nu, og den første, der får ordet, er indenrigs- og sundhedsministeren. Værsgo.

Kl. 16:54

Forhandling

Indenrigs- og sundhedsministeren (Sophie Løhde):

Tak for ordet. Selv om det ikke fremgår udtrykkeligt af beslutningsforslagets titel, handler det om en legalisering af cannabis og dermed en ophævelse af forbud mod cannabis som rusmiddel. Og det er også baggrunden for, at det er undertegnede, der er ressortminister for det, om end jeg må konkludere, at der var nogle af ordførerne, der hellere ville have haft et andet selskab end undertegnede her i dag i salen.

Vi har fra regeringens side noteret os, at flere vestlige lande har legaliseret cannabis eller har besluttet at gøre det, og vi er naturligvis opmærksomme på udviklingen i de lande, men i regeringen afviser vi en legalisering af cannabis, også selv om der alene er tale om en prøveperiode. Vores afvisning skyldes, at der er gode, ikke mindst sundhedspolitiske grunde til at fastholde forbuddet mod cannabis som rusmiddel. Først og fremmest er der skadesvirkningerne. Sidste år så Sundhedsstyrelsen nærmere på, hvad man ved om cannabis som rusmiddel. Sundhedsstyrelsen skrev på den baggrund et notat om skadesvirkningerne – et notat, som vi også oversendte til Sundhedsudvalget og Retsudvalget – men det var før folketingsvalget, og af hensyn til de nye medlemmer oversender jeg det naturligvis gerne til folketingsudvalgene igen.

Til gengæld efterlader notatet ingen tvivl om, at der er alvorlige skadesvirkninger forbundet med cannabis som rusmiddel. Da udvalgene som sagt kan få Sundhedsstyrelsens notat oversendt, vil jeg undlade at gå i for mange detaljer, men blot nævne, at der bl.a. er tale om akutte skadesvirkninger som f.eks. risiko for angst- og panikreaktioner, risiko for psykoser, risiko for trafikulykker. Der er også tale om skadesvirkninger som følge af længerevarende, hyppig brug, f.eks. risiko for afhængighed, risiko for luftvejssygdomme og risiko for psykiske lidelser. Hertil kommer en forringelse af evnen til at udføre de fleste arbejdsopgaver og at gennemføre en uddannelse, og ikke mindst det sidste kan jo have langtrækkende konsekvenser for den enkelte. I den forbindelse er det værd at bemærke, at unge mennesker sammen med psykisk sårbare er særlig udsatte med hensyn til skadevirkningerne. De alvorlige skadesvirkninger er efter min opfattelse tilstrækkelig grund til at fastholde forbuddet mod cannabis som rusmiddel.

Men der er også politi- og kriminalitetsmæssige grunde, og det er så her, vi vil bevæge os ind over justitsministerens ressort, og derfor vil jeg af disse grunde nøjes med at sige, hvad Justitsministeriet har oplyst, og det er, at det ifølge Rigspolitiet ikke kan udelukkes, at en af konsekvenserne af en legalisering af cannabis kan være et øget forbrug og ikke alene et øget forbrug af cannabis, men formentlig også af andre former for narkotika. Rigspolitiet kan heller ikke udelukke, at en stor del af forbrugerne fortsat vil opsøge det illegale marked, og der er en risiko for, at de illegale aktører vil kunne udbyde cannabis til lavere priser end på det illegale marked, og dertil kommer, at det vil være svært for politiet at håndhæve illegal besiddelse af cannabis, fordi man ikke vil kunne skelne imellem legalt og illegalt erhvervet cannabis. Men det er altså de politi- og kriminalitetsmæssige grunde, som er Justitsministeriets ressort, og som jeg ikke vil gå længere ind i her i forbindelse med debatten.

Ud over de sundhedsfaglige og de politi- og kriminalitetsmæssige grunde til at afvise en legalisering af cannabis er der en mere grund, som ikke mindst også er en juridisk grund. En legalisering af cannabis som rusmiddel vurderes nemlig at være i strid med en grundlæggende bestemmelse i FN's narkotikakonvention. Det er bestemmelsen om, at staterne skal gøre det nødvendige for at begrænse besiddelse af cannabis til medicinske og videnskabelige formål.

Af de grunde, som jeg har gennemgået, afviser regeringen beslutningsforslaget. Jeg vil gerne understrege, at regeringens afvisning på ingen måde er udtryk for manglende forståelse for eller sympati med dem, der har massive misbrugsproblemer, for som det også fremgår af regeringsgrundlaget, ønsker regeringen at sikre mere værdighed for blandt andre dem med massive misbrugsproblemer. Regeringen er opmærksom på, at der i den forbindelse kan være nogle særlige hensyn at tage til den gruppe. Derfor vil regeringen også følge op i forhold til den nuværende ordning omkring lægeordineret heroin, og derfor vil regeringen gennemføre tiltag, der giver mulighed for at tænke i nye indsatser, der kan sikre mere værdighed for dem med massive misbrugsproblemer.

Sidst vil jeg nævne, at Justitsministeriet er i gang med en undersøgelse af fordele og ulemper ved at sende dem med stofafhængighed i behandling fremfor i fængsel. Jeg nævner det blot ikke for at opfordre til en stor debat på justitsministerens ressort, som jeg af gode grunde ikke kan gå ind i som sundhedsminister.

Kl. 17:00

Anden næstformand (Jeppe Søe):

Der er et par korte bemærkninger, bl.a. fra hr. Torsten Gejl, Alternativet.

Kl. 17:00

Torsten Gejl (ALT):

Tak til ministeren for talen. Det sundhedsaspekt, som ministeren nævner, forstår jeg ikke en dyt af. Når man ser på de undersøgelser, der er blevet lavet i lande, der har legaliseret eller afkriminaliseret cannabis, er det generelt ikke flere, der begynder at indtage det. Det vil sige, at der ikke er flere, der bliver udsat for de her sundhedsmæssige påvirkninger – eller usundhedsmæssige påvirkninger.

Samtidig er det sådan, at hvis vi legaliserer cannabis, kan vi jo på salgsstederne yde rådgivning i forhold til sundhed. Vi kan sørge for, at stoffet er deklareret, vi kan sørge for, at der ikke er forurenende tilsætningsstoffer eller afhængighedsskabende tilsætningsstoffer; vi kan i det hele taget forholde os til sundhedsproblematikken på en helt anden måde og sørge for, at der, hvor man køber sin cannabis, får man også en pjece, hvor der står, hvad der er af problemer i det her.

Så hvordan kan der være sundhedsmæssige problemer, når der formentlig ikke er flere, der kommer til at bruge det, plus at vi får en chance for at lave en meget større sundhedsindsats?

Kl. 17:01

Anden næstformand (Jeppe Søe):

Ministeren.

Kl. 17:01

Indenrigs- og sundhedsministeren (Sophie Løhde):

Altså, ifølge den sidste del af argumentationen burde man jo i hvert fald gå ind for at legalisere alt, også enhver form for narkotika eller andet – det skal jeg ikke kunne afvise at Alternativet også gør. Men det, jeg hæfter mig ved, er de alvorlige skadesvirkninger, som sådan set efter min opfattelse er tilstrækkelig grund til at fastholde forbuddet mod cannabis som rusmiddel.

Kl. 17:01

Anden næstformand (Jeppe Søe):

Spørgeren.

Kl. 17:01

Torsten Gejl (ALT):

Jamen det reducerer jo ikke indtaget. Altså, når der nu ikke er flere, der indtager det, plus det, at vi får chancen for at lave en sundhedsindsats, så fungerer sundhedsargumentet jo ikke, minister.

Noget andet er, at ministeren nævnte de kriminelle ting omkring det. Altså, på grund af regeringens forbud forærer vi markedet til rockere og til kriminelle netværk, som kan sælge cannabis til børn og unge i hver eneste lille flække i det her land. Det vil sige, at det er regeringens politik, som sørger for, at det er komplet lovløst.

Der bliver ikke mindre cannabis eller solgt mindre cannabis af de her forbud og lovstramninger. Så hvordan kan regeringen dog sige, at det er et kriminalitetsproblem?

Kl. 17:02

Anden næstformand (Jeppe Søe):

Tak. Ministeren.

Kl. 17:02

Indenrigs- og sundhedsministeren (Sophie Løhde):

Først og fremmest er der betydelige sundhedsmæssige skadesvirkninger. Jeg oversender som sagt meget gerne notatet om det fra Sundhedsstyrelsen. Jeg synes helt ærligt, at der er tilstrækkeligt med grunde, rigtig mange tungtvejende grunde, til, at man ikke skal ønske sig, at flere bruger cannabis, eller for den sags skyld, at dem, der allerede måtte bruge cannabis, fortsætter med at gøre det. Vi skal insistere på forebyggelse, og derfor er det jo også et væsentligt element i det.

Så tror jeg, at jeg vil afholde mig fra at gå ind i en lang forklaring, i forhold til hvad der er justitsministerens ressort i relation til det politi- og kriminalitetsmæssige.

Kl. 17:03

Anden næstformand (Jeppe Søe):

Det er der heller ikke tid til. Hr. Steffen Larsen, Liberal Alliance.

Kl. 17:03

Steffen Larsen (LA):

Når ministeren siger, at vi ikke kan afkriminalisere eller legalisere på grund af FN-resolution, hvorledes kan flere amerikanske stater og for den sags skyld også flere forskellige europæiske nationer så legalisere og udbrede fri cannabis? De er vel også omfattet af denne resolution.

Kl. 17:03

Indenrigs- og sundhedsministeren (Sophie Løhde):

Jeg skal ikke som minister gøre mig til dommer over andre lande, men det kan konstateres, at det FN-organ, som har til opgave at påse konventionernes overholdelse, sådan set er meget klare i mælet. Senest i deres årsrapport for 2022, som blev offentliggjort i marts måned, slår FN-organet fast, at legalisering af cannabis som rusmiddel er i strid med FN's narkotikakonvention.

Kl. 17:04

Anden næstformand (Jeppe Søe):

Spørgeren.

Kl. 17:04

Steffen Larsen (LA):

Så har jeg lige et lille tillægsspørgsmål til det, ministeren siger om sundhed, altså at det er sundhedsskadeligt at ryge cannabis. Jeg er fuldstændig enig i, at det er sundhedsskadeligt at ryge cannabis, men det er også sundhedsskadeligt at drikke alkohol. Vil ministeren forbyde alkohol?

Kl. 17:04

Anden næstformand (Jeppe Søe):

Ministeren.

Kl. 17:04

Indenrigs- og sundhedsministeren (Sophie Løhde):

Nej, regeringen har ikke nogen planer eller ønsker om at forbyde alkohol. Men jeg vil godt opfordre til, at man ikke putter cannabis og en pilsner i den samme kategori. Jeg synes simpelt hen ikke, det er ordentligt, i forhold til hvad det er, vi snakker om.

Det er ikke længe siden, at vi stod her i Folketingssalen med alle sundhedsordførerne og der var stort fokus på, at nu skulle vi gøre meget mere for at bekæmpe de her såkaldte puffbars, hvor der er enorme mængder af nikotin, som bliver forbrugt og misbrugt blandt børn og unge i Danmark.

Kl. 17:05

Anden næstformand (Jeppe Søe):

Så er det ordføreren for forslagsstillerne, fru Rosa Lund.

Kl. 17:05

Rosa Lund (EL):

Tak for det. Jeg håber virkelig ikke, at sundhedsministeren tager det personligt, at vi som retsordførere har bedt om, at det her bliver en retspolitisk diskussion. Sundhedsministeren står jo også selv og læser op af papirer fra Justitsministeriet, som vi så ikke har nogen jordisk chance for at stille spørgsmål til, fordi sundhedsministeren, som hun jo også siger i sin tale, ikke vil gå ind på Justitsministeriets ressort. Det gør det jo en lille smule svært at tage den her diskussion. Det må jeg bare sige. Og det håber jeg at man vil forholde sig til i regeringen.

Det, jeg gerne vil spørge om – og så kan sundhedsministeren jo svare det, som sundhedsministeren ønsker at svare – er, hvordan regeringen så foreslår at vi kommer bandekrigen til livs, hvis det ikke er ved at slå økonomien ud af banderne.

Kl. 17:06

Anden næstformand (Jeppe Søe):

Ministeren.

Kl. 17:06

Indenrigs- og sundhedsministeren (Sophie Løhde):

Min indledende bemærkning tror jeg ikke var udtryk for, at jeg tog noget personligt; jeg bemærkede blot, at man hellere havde ønsket et selskab fra en anden minister end undertegnede, og det tager jeg til efterretning.

Forslagsstillerne har jo mulighed for at bruge en lang række af forskellige parlamentariske værktøjer, som Folketinget råder over i forhold til at være i dialog med og have debat med regeringens ministre. Det, man er nødt til fra Folketingets side at acceptere, er, hvilke ministre der har ressortansvar for hvilke områder. Der gælder nu engang, at jeg som sundhedsminister har ressortansvaret i forhold til hele diskussionen om legalisering af cannabis, mens hele det politi- og kriminalitetsmæssige er justitsministerens ressort.

Kl. 17:06

Anden næstformand (Jeppe Søe):

Spørgeren.

Kl. 17:06

Rosa Lund (EL):

Så lad os blive inden for sundhedsministerens ressort. Så kan jeg gemme den anden diskussion, som jeg har taget med både Sundhedsministeriet og Justitsministeriet rigtig mange gange, om, hvor det her forslag hører til henne. Jeg bliver jo så ved med at tabe, men sådan er det jo. I de lande, hvor man har legaliseret cannabis, har man ikke set en stigning i forbruget. Hvordan forholder sundhedsministeren sig til det?

Kl. 17:07

Anden næstformand (Jeppe Søe):

Ministeren.

Kl. 17:07

Indenrigs- og sundhedsministeren (Sophie Løhde):

Som jeg nævnte indledningsvis i min tale, har vi i regeringen noteret os, at der er nogle vestlige lande, der har legaliseret cannabis eller besluttet at gøre det. Vi er naturligvis opmærksomme på udviklingen i de lande, men vi afviser – også med afvisningen af beslutningsforslaget her – at Danmark skal følge efter. Det skyldes som nævnt gentagne gange her i Folketingssalen først og fremmest de alvorlige skadesvirkninger, som det har for bl.a. unge mennesker og psykisk sårbare, som er særlig sårbare over for det.

Kl. 17:07

Anden næstformand (Jeppe Søe):

Så er det fru Karina Lorentzen Dehnhardt, Socialistisk Folkeparti.

Kl. 17:07

Karina Lorentzen Dehnhardt (SF):

Jeg vil bare høre om noget. Når vi nu kun må stille spørgsmål inden for sundhedskategorien, mener ministeren så, at man kan straffe sig ud af afhængighed? Altså, er straf det rigtige middel i dag? For sådan er det jo. Dem, der besidder cannabis, bliver straffet med bøder og pletter på straffeattesten. Og rigtig mange af de her mennesker er unge mennesker, som vi et eller andet sted burde hjælpe til at få et job eller et fritidsjob, og hvad det nu er. I stedet for udelukker vi dem ved ikke at have en anden tilgang til det her. Så mener ministeren, at man kan straffe sig ud af afhængighed? Og er det fortsat klogt at opretholde det forbud, vi har?

Kl. 17:08

Anden næstformand (Jeppe Søe):

Ministeren.

Kl. 17:08

Indenrigs- og sundhedsministeren (Sophie Løhde):

Jeg vil gentage, at jeg ikke vil bevæge mig ind på justitsministerens ressort. Jeg er ansvarlig for den sundhedsmæssige del af det, der foreslås med beslutningsforslaget her. Jeg er helt sikker på, at ordføreren også ganske udmærket er klar over, at der allerede inden for gældende lovgivning er mulighed for, at hvis der er sociale forhold, der taler for det, og besiddelse er et udslag af en stærk afhængighed som følge af et længere og vedvarende misbrug, kan politiet eksempelvis nøjes med at give en advarsel. Så det er jo ikke sådan, at politiet behøver at komme efter folk med bål og brand, hvis det er sådan, at man overtræder forbud. Og politiet har dermed også mulighed for at tage sociale hensyn.

Kl. 17:09

Anden næstformand (Jeppe Søe):

Spørgeren.

Kl. 17:09

Karina Lorentzen Dehnhardt (SF):

Det kan jeg oplyse om at politiet så gør alligevel. Det har vi haft andre debatter om, men lad nu bare den ligge.

Jeg synes bare, at det er interessant at høre en sundhedsministers take på, om sundhedsministeren tror, at man kan straffe sig ud af afhængighed. Eller er tiden kommet til at kigge anderledes på det her? Jeg ved godt, at det er justitsministerens ressort, når man straffer, men giver det ikke meget god mening at kigge på det her mere som et sundhedsproblem og så give det frit og behandle det som et sundhedsproblem, når der opstår afhængighed? Det var den ene ting.

Så forekommer det mig også, at positionerne er meget lukkede på det her spørgsmål. Så kunne ministeren forestille sig, at man nedsatte en kommission, som kigger det her område igennem i stedet for?

Kl. 17:10

Anden næstformand (Jeppe Søe):

Ministeren.

Kl. 17:10

Indenrigs- og sundhedsministeren (Sophie Løhde):

Jeg tror ikke på, at man kan straffe sig ud af alle problemer i et samfund. Altså, forebyggelse er et vigtigt element, også på det her område. Men hvis man mener, at svaret er, at vi bare skal gå over og lave en legalisering, kunne jeg godt tænke mig at høre SF's ordfører, om man så også mener, at vi skal til nu at legalisere puffbars igen. De blev forbudt for et år siden. Det var forbud mod salg af puffbars og markedsføring af puffbars. Der sidder SF og siger: Nej, der går vi ind for et forbud. Men her er svaret så legalisering. Jeg synes ikke, at argumentationen hænger sammen i forhold til de argumenter, som SF bruger sundhedspolitisk.

Kl. 17:11

Anden næstformand (Jeppe Søe):

Tak til ministeren. Den første ordfører i ordførerrækken er fru Maria Durhuus fra Socialdemokratiet.

Kl. 17:11

(Ordfører)

Maria Durhuus (S):

Tak for ordet, og tak for forslaget. Socialdemokratiet kan ikke støtte forslaget, og det kan vi ikke, fordi der er en god grund til, at cannabis i sin tid blev forbudt. Det kan have meget alvorlige både sundhedsmæssige og sociale konsekvenser. Sundhedsministeren har allerede redegjort for Sundhedsstyrelsens notat, så det vil jeg ikke gentage og kede jer med. Jeg vil blot fremhæve, at notatet jo peger på, at unge mennesker og psykisk sårbare er særlig udsatte, når vi taler om forbrug af cannabis. Det kan forstærke nogle af de ulighedsmønstre, vi allerede ser på sundhedsområdet, ligesom et langvarigt forbrug af cannabis trækker dybe spor i mange menneskers sociale liv.

Jeg er fuldstændig med på, at den sundhedsmæssige konsekvens, særlig inden for psykiatrien, altid er til debat, når vi debatterer cannabis. Nogle vil sige, at stofpsykoser ikke findes, men jeg vælger her at tro på lægevidenskaben. I mine 20 år som psykiatrisk specialsygeplejerske har jeg på lukkede afdelinger modtaget alt for mange patienter med en psykose opstået i forbindelse med en joint eller bong, og fælles for dem var, at de bare lige gjorde det en gang imellem sammen med vennerne. For nogle af dem var det hver dag, men det var det ikke for dem alle sammen. Nogle forlod afdelingen efter et par dage, andre efter et par år. Nogle så vi aldrig igen, men flere blev fanget i svingdøren som kronikere.

Særlig en dreng har jeg taget med mig. Han skulle bare lige fejre sin 18-årsfødselsdag. Han afsluttede sine 10 års skolegang; en tid som tømrerlære ventede. Det var sidste sommer med kliken. Det var sidste sommer, inden hverdagen og virkeligheden trængte sig på. Vores virkelighed ramte ham ikke den sommer, heller ikke de kommende somre. Og da jeg rejste fra afdelingen efter 2 år, sad han der stadig svært psykotisk og svært forpint.

Forslaget gentager et typisk fremført argument, nemlig at det skulle begrænse bandekriminaliteten. Det er et grundlæggende mærkværdigt argument: Fordi kriminelle skyder i gaderne, så skal vi tillade et produkt, der er så farligt og så potent. Rigspolitiets vurdering er desuden, at der ikke er noget sikkert belæg for at hævde, at en legalisering vil mindske bandekonflikten. Forslagsstillerne ønsker en aldersgrænse på 18 år. Jeg garanterer jer, at bandeland står klar til at tage sig af den resterende gruppe. For nogle er debuten 12-13 årsalderen, når vi taler cannabis. Banderne tager ikke på højskole, bare fordi vi gør cannabis lovligt. Vi kan ikke fjerne det illegale marked med den model, der lægges op til i forslaget.

Præmissen, som gang på gang følger et forslag som dette, er jo: Det er alligevel derude, så lad os legalisere det. Det er i sig selv for mig ikke rigtig noget argument, der holder, for det fjerner ikke skadeligheden og de risici, der sundhedsmæssigt er forbundet med brugen af cannabis. Det samme gælder argumentet om, at staten skal have provenuet fra salget. Det er visionsløst i forhold til at sikre en sundhedsdagsorden, for ikke at tale om forebyggelse. Og hvilket signal sender vi, når vi legaliserer salget af cannabis til personer over 18 år? Vi sender signalet om, at det ikke er farligt. Det er ufattelig potent i forhold til misbrugssignalet, men nu sender vi signalet om, at det er okay.

Lad mig så lige en gang for alle slå fast, at den evindelige fortælling om Portugal, som bruges som argumentation, er en fantasihistorie på niveau med, når jeg fortæller mine børn, at isbilen har udsolgt, når den ringer med klokken. Der var intet graciøst over Portugal. Og nej, forbruget er ikke steget, det er faldet, men kun på papiret, for der bliver ikke målt på det.

Debatten i dag kommer på et tidspunkt, hvor vi på samme tid diskuterer mulighederne for at begrænse rygning og gøre det sværere at få adgang til røg- og nikotinprodukter. Her er der bred enighed om, at det er vigtigt, at færre børn og unge begynder at ryge eller udvikle afhængighed af nikotinpræparater. Og når vi taler om rygning og nikotin, er der bred enighed om, at jo mere tilgængeligt produktet er, jo højere er forbruget. Men når vi så taler cannabis, så må jeg næsten forstå på beslutningsforslaget, at øget tilgængelighed vil mindske forbruget.

Jeg anerkender fuldt ud, at forslagsstillerne har de bedste intentioner med forslaget. Vi ønsker alle at komme bandekriminaliteten til livs. Jeg har bare svært ved se, at forslaget her er den rigtige løsning. Vi stopper ikke bandernes illegale marked, men vi serverer de unge på et sølvfad. Vi risikerer at skabe nye sociale problemer for nogle af de mennesker, der i forvejen er blandt de allermest udsatte, hvis vi legaliserer cannabis og dermed gør det mere tilgængeligt.

Jeg vil samtidig gerne understrege, at vi selvfølgelig er meget optaget af at sikre hjælp til dem, der har brug for hjælp. Det lægger vi op til i regeringsgrundlaget. På den baggrund kan vi ikke støtte det her forslag om legalisering af cannabis. Tak for ordet.

Kl. 17:16

Anden næstformand (Jeppe Søe):

Der er spørgsmål fra bl.a. hr. Torsten Gejl, Alternativet.

Kl. 17:16

Torsten Gejl (ALT):

Tak for talen. Hvordan kan ordføreren støtte en lovgivning, der sender den dreng, som ordføreren står og taler om, ind på psykiatrisk afdeling? Hvordan kan ordføreren støtte en lovgivning, der kaster al salg af cannabis over til rockere og kriminelle, som sørger for, at de kan sælge det uden deklarering til børn og unge i hele det her land? De eksempler, som ordføreren kommer med, er sket under den lovgivning, som ordføreren forsvarer. Det er sådan, det ser ud med den lovgivning, som ordføreren forsvarer. Det er lige præcis det billede, som ordføreren tegner, hvor det myldrer ind med unge på psykiatriske afdelinger, fordi nogle af dem er blevet afhængige af cannabis. Det er det, der sker under den politik, som ordføreren forsvarer. Og så er det bare, at jeg vil spørge, hvordan ordføreren dog kan forsvare det.

Kl. 17:17

Anden næstformand (Jeppe Søe):

Ordføreren.

Kl. 17:17

Maria Durhuus (S):

Spørgeren mener så, at de unge ikke længere vil købe ved banderne, hvis de får mulighed for at købe det på et apotek, når de er 18 år. På den måde fjerner vi, at børn ned til 12-13-årsalderen køber cannabis. Jeg har svært ved at følge tænkningen fra ordføreren. Jeg mener personligt overhovedet ikke, at børn og unge skal være i nærheden af et hashmarked. Jeg mener, at vi skal sætte meget, meget hårdere ind over for bandekriminaliteten, men jeg mener ikke, at det løser noget, at det skal købes på et apotek.

Jeg vil gerne nævne, at der er lande, der har legaliseret cannabis og har coffeeshops og alt, hvad der ellers måtte tilhøre, og som lige nu ser en vækst i bandekriminaliteten, for nu bliver der solgt fra backdoors dernede. Så jeg er ikke helt sikker på, at ordføreren og jeg har den samme præmis.

Kl. 17:18

Anden næstformand (Jeppe Søe):

Spørgeren.

Kl. 17:18

Torsten Gejl (ALT):

Nej, men ordføreren kunne jo svare på spørgsmålet: Hvordan kan ordføreren forsvare en lovgivning, der sender alle de unge ind på de psykiatriske afdelinger, hvor ordføreren selv har været? Det er jo ikke sket under vores lovgivning. Det er jo sket under regeringens lovgivning. Så hvordan kan ordføreren forsvare det?

Noget andet er, at i de lande i Europa, der har legaliseret eller afkriminaliseret cannabis, er der ikke kommet flere, der anvender cannabis. Så hvordan kan ordføreren sige, at der er et sundhedsmæssigt problem, når der ikke kommer flere, der anvender cannabis? Derimod ville et apotekssalg gøre det muligt at informere køberne om de problemer, der kan være med cannabis. Tror ordføreren, at rockerne gør det?

Kl. 17:18

Anden næstformand (Jeppe Søe):

Ordføreren.

Kl. 17:18

Maria Durhuus (S):

Det er korrekt, at de kan få en guide og en vejledning og sikkert også en indholdsfortegnelse på, hvad det er, de skal til at ryge eller indtage – hvis de er over 18 år. Det her fjerner jo ikke bandekriminaliteten. Det fjerner jo ikke noget som helst. Det gør bare, at vi kan sige, at nu har vi gjort det. Og ja, det er muligt, at tallene viser, at det ikke er steget i andre lande. Det har jeg simpelt hen svært ved at tro på. Jeg har, som jeg sagde, også fået en fantasthistorie om Portugal, og det jeg så var armod af værste skuffe.

Kl. 17:19

Anden næstformand (Jeppe Søe):

Så er det hr. Steffen Larsen, Liberal Alliance.

Kl. 17:19

Steffen Larsen (LA):

Tak. Socialdemokratiets ordfører siger, at vi skal legalisere, fordi det er farligt. Jamen, kære ordfører, 40 pct. af en ungdomsårgang prøver cannabis, som det er nu. Legaliseringen gør vel, hvis ikke den øger antallet, at det stadig er omkring 40 pct. af en ungdomsårgang, der prøver cannabis. Det vil jo i så fald ikke ændre noget, altså i forhold til de her skadevirkninger, som ordføreren taler om.

Det må jo være sådan, at hvis vi skal undgå at levere de her unge mennesker på et sølvfad til kriminelle bander og lignende, som ordføreren selv siger, så må vi jo få fjernet markedet fra de kriminelle bander. Er det ikke korrekt?

Kl. 17:20

Anden næstformand (Jeppe Søe):

Ordføreren.

Kl. 17:20

Maria Durhuus (S):

Jeg vil gerne lige have lov til at beklage over for ordføreren fra Liberal Alliance, hvis jeg nogen steder i min tale har sagt, at jeg ønsker en legalisering, fordi det er farligt. Fordi det er farligt, ønsker jeg ikke en legalisering.

Jeg anerkender ikke helt præmissen om, at en legalisering vil gøre, at så tager vi livet af bandekriminaliteten. Det skal gøres på en anden måde, det skal gøres med en anden indsats. Og jeg er med på, at 40 pct. af en ungdomsårgang prøver cannabis, og ved at der ikke bliver sendt et signal om, at det er helt godt og helt fantastisk, og at det støtter vi som samfund op om, så vil jeg håbe på, at en stor procentdel af dem kun prøver det. Dermed ikke sagt, at vi ikke skal have en dialog med de unge, for det skal vi.

Kl. 17:21

Anden næstformand (Jeppe Søe):

Spørgeren.

Kl. 17:21

Steffen Larsen (LA):

Jeg er personligt imod brugen af cannabis. Jeg er også imod, at man drikker for meget. Jeg er imod, at man ryger for meget. Og jeg er imod, at man spiser for meget fed mad. Vi bør måske som samfund sige, at det er en god idé, at man lever et godt og sundt liv. Det tror jeg ikke der er nogen der har noget imod. Men lev jeres liv, som I vil – det tror jeg også kan være en udmærket rettesnor for mange, så længe de har fået en god opvækst.

Men vi må også bare sige, at der jo er noget omkring det her med, at legaliseringen kan afhjælpe nogle af de her problemer med bandekriminaliteten. Det er altså ganske seriøst; det er et marked på 1,5-2 mia. kr. illegalt, sorte penge, der hvidvaskes.

Kl. 17:21

Anden næstformand (Jeppe Søe):

Ordføreren.

Kl. 17:21

Maria Durhuus (S):

Men det er stadig væk for dem over 18 år, at vi taler om legalisering, i hvert fald ud fra forslaget. Jeg leder stadig væk efter noget om de børn og unge på 12-13 år, der går i byen, og for hvem der sker en deroute på rigtig mange sociale parametre. Regner vi så med, at fordi der legaliseres og banderne ikke har adgang til dem over 18 år, så går dem fra 12 år og opefter hjem og spiller ludo?

Kl. 17:22

Anden næstformand (Jeppe Søe):

Fru Rosa Lund, Enhedslisten.

Kl. 17:22

Rosa Lund (EL):

Tak for det. Jeg vil gerne spørge om noget. Det, vi foreslår her, er jo, at det skal være en prøveperiode, og det, der er det gode ved prøveperioder, er, at man efter prøveperioden kan sige, at det her ikke var en succes, så vi gør det ikke. Man kan også sige, at det her viste sig at være en kæmpesucces, så lad os permanentgøre det. Vi kan jo i hvert fald bare se, at den måde, markedet fungerer på i dag, ikke er en succes. Så hvorfor er man i Socialdemokratiet bange for at prøve ting af?

Kl. 17:23

Anden næstformand (Jeppe Søe):

Ordføreren.

Kl. 17:23

Maria Durhuus (S):

Vi er i Socialdemokratiet bestemt ikke bange for at prøve ting af, men vi er meget, meget bange for at prøve en ting som legalisering af cannabis og salget heraf over en 5-årsperiode, for som jeg sagde indledningsvis i min tale, er cannabis svært potent i sin misbrugsprofil. Det blev i sin tid forbudt, fordi det har alvorlige både sundhedsmæssige og sociale konsekvenser.

Kl. 17:23

Anden næstformand (Jeppe Søe):

Spørgeren.

Kl. 17:23

Rosa Lund (EL):

Alkohol har også både sundhedsmæssige og sociale konsekvenser, så det argument køber jeg simpelt hen ikke. Det er en prøveperiode, vi foreslår – faktisk i lighed med det, Socialdemokraterne gør på Københavns Rådhus. Kunne det ikke være en idé, om den socialdemokratiske ordfører, hvis ikke man vil lytte til oppositionen her, kunne lytte til sit eget parti i København. Det er jo en mulighed for at få socialdemokratisk kontrol med cannabismarkedet i den her by, som Christiansborg ligger i.

Kl. 17:24

Anden næstformand (Jeppe Søe):

Ordføreren.

Kl. 17:24

Maria Durhuus (S):

Der er mange vinkler på det, og jeg hører argumentet om, at min egen gruppe på Københavns Rådhus har stillet et forslag. Det er jeg bevidst om de har, men jeg er langtfra enig med dem, og jeg må sige, at jeg synes, det er en meget, meget egoistisk københavnerholdning at sidde på Københavns Rådhus og foreslå sådan noget uden at tænke på, hvilke konsekvenser det kan få, f.eks. for omegnskommunerne.

Kl. 17:24

Anden næstformand (Jeppe Søe):

Så er det hr. Peter Kofod fra Dansk Folkeparti.

Kl. 17:24

Peter Kofod (DF):

Tak for det. Jeg ville egentlig bare kvittere for en, synes jeg, rigtig god ordførertale og nogle gode svar fra talerstolen. Jeg må sige, at jeg er fuldt og helt med ordføreren her. Den yderste venstrefløj er efter min mening kørt totalt i grøften på det her område. Det er jo alarmerende at høre, hvor lidt man ved om tilstanden i Holland, som vel er det land i Vesteuropa, hvor der er allerflest bander. Det er vel svært efterhånden at finde en by af normal størrelse i Holland, hvor der ikke ligger en eller flere konkurrerende rockerborger. Det er da skræmmende, at der en dansk venstrefløj, der synes, at det, der er foregået dér, har været så stor en succes, at det skal vi da endelig have hevet hertil.

Så jeg vil bare høre ordføreren, om ordføreren kan bekræfte, at det jo ikke har haft nogen kriminalitetshæmmende effekt at gå nogen som helst legaliseringsvej, uanset om vi kigger til Holland, til Portugal eller til nogen stater i USA.

Kl. 17:25

Anden næstformand (Jeppe Søe):

Ordføreren.

Kl. 17:25

Maria Durhuus (S):

Tak for roserne. Jeg er af den opfattelse, at i hvert fald særlig i Holland har det ikke haft nogen som helst kriminalitetsdæmpende effekt. Det har haft en effekt med, at der er kastet et røgslør ud i forhold til, at vi nu ikke måler på det bagdørssalg, der sker i rocker- og bandemiljøet, hvor man så kan tilbyde cannabis med højere THC, end man ville kunne i butikkerne. Så jeg vil kvittere for det, Dansk Folkepartis ordfører siger, og sige, at jeg ikke har set resultater af, at det her er rigtig godt nogen steder. Jeg er blevet præsenteret for tal og forskning, hvor der ikke er målt på det, vi spørger om, og hvor der er taget et billede af det, vi ønsker at se.

Kl. 17:26

Anden næstformand (Jeppe Søe):

Dermed tak til ordføreren fra Socialdemokratiet. Nu går vi videre til den næste ordfører, fru Heidi Bank fra Venstre.

Kl. 17:26

(Ordfører)

Heidi Bank (V):

Tak for det. Lad mig starte med at understrege, at Venstre tager problemer med misbrug yderst alvorligt. Det fremgår også af regeringsgrundlaget, at regeringen vil sikre mere værdighed for borgere med store misbrugsproblemer. Derfor har regeringen også allerede igangsat en undersøgelse, der skal vurdere fordele og ulemper ved at sende borgere med stofafhængighed i behandling frem for i fængsel. Denne undersøgelse ligger i Justitsministeriet. Ydermere vil regeringen følge op på evalueringen af ordningen med lægeordineret heroin, som foregår på tværs af ministerier i et bredt samarbejde. Det er tiltag, som Venstre selvsagt kan stå inde for og ser frem til at se nærmere på. Venstre støtter ikke beslutningsforslaget, og jeg skal nu komme ind på hvorfor.

For det første er det i strid med FN's narkotikakonvention, hvis vi legaliserer cannabis som rusmiddel. Den tilsiger nemlig, at staterne for så vidt muligt skal begrænse besiddelsen af cannabis til kun medicinske og videnskabelige formål. I Venstre ønsker vi ikke at bryde med narkotikakonventionen. Det bringer mig videre til den næste årsag til, at vi ikke kan støtte beslutningsforslaget.

For grunden til, at vi ikke ønsker at bryde med konventionen, er, at den jo netop er til for bl.a. at bremse den alvorlig trussel mod menneskers sundhed, som der står i konventionen. Og netop hensynet til sundheden er i virkeligheden det vigtigste argument for Venstre, for vi ved, at cannabis kan medføre mærkbare skadevirkninger på både kort og lang sigt.

På kort sigt kan det føre til forringet opmærksomhed, hukommelse og psykomotoriske præstation under rus, øget ulykkesrisiko i trafikken, forgiftningspsykoser, angst og panik. På lang sigt kan det føre til afhængighed, øget risiko for kronisk bronkitis og nedsat åndedrætsfunktion, forringelse af opmærksomhed, hukommelse og motorisk koordinering ved daglig brug, hvilket medfører negative konsekvenser for funktionsevne i forhold til uddannelse, komplekse arbejdsopgaver og færdsel i trafikken, øget risiko for psykotiske symptomer og øget risiko for kræftsygdomme i luftvejene.

Den tredje årsag til, at vi ikke kan støtte beslutningsforslaget, er, at rigspolitiet vurderer, at det ikke kan udelukkes, at en stor del af cannabisforbrugerne fortsat vil opsøge det illegale marked, fordi det illegale marked vil kunne sælge stoffet til en lavere pris. For Venstre er det vigtigt, at vi i det hele taget får set nærmere på, hvordan det illegale marked kan begrænses, for det er yderst omkostningsfyldt for samfundet og det enkelte menneske, og det gavner kun de kriminelle. Vi risikerer altså, at vi svigter de borgere, vi gerne vil hjælpe, og vi mener altså ikke, at en legalisering af cannabis som rusmiddel er måden at gøre det på. Venstre kan derfor ikke støtte forslaget. Tak for ordet.

Kl. 17:29

Første næstformand (Leif Lahn Jensen):

Tak. Der er indtil videre en enkelt med en kort bemærkning. Det er hr. Torsten Gejl. Værsgo.

Kl. 17:29

Torsten Gejl (ALT):

Nu læser Venstre en lang række sundhedsproblemer op i forhold til forbruget af cannabis. Hvis nu en legalisering ikke fører til et større forbrug, hvad skal hele den oplæsning så til for?

Kl. 17:30

Første næstformand (Leif Lahn Jensen):

Ordføreren.

Kl. 17:30

Heidi Bank (V):

Nu hørte jeg også tidligere, at ordføreren for Alternativet sagde, at det her handler om, at hvis man ikke får større forbrug, kan vi være ligeglade med det sundhedsmæssige. Men det er jo ikke sådan, vi ser det. Vi synes jo, at det er et problem for de mennesker, der allerede bruger hash i dag, og som bliver ramt af de her sundhedsmæssige konsekvenser. Og det er rigtigt, at der er nogle, der ikke oplever at blive ramt i nævneværdig grad, men der er også nogle, der bliver ramt ganske alvorligt. Og jeg synes bl.a., at Socialdemokratiets ordfører kom med eksempler på det. Jeg har også selv oplevet unge mennesker, som er blevet ramt ganske alvorligt af et ikke særlig stort forbrug, men hvor det altså har haft kæmpestore konsekvenser for f.eks. deres uddannelsesmæssige muligheder.

Kl. 17:30

Første næstformand (Leif Lahn Jensen):

Spørgeren.

Kl. 17:30

Torsten Gejl (ALT):

Det er rigtigt. Under den politik, som ordføreren står på mål for, er der mange, der indtager cannabis, og der er også nogle, der bliver misbrugere. Så det er det flotte resultat, der er af den politik, som ordføreren går ind for. Men hvis nu ordføreren alligevel mener sin bekymring omkring sundheden så meget, hvad vil ordføreren så have imod, at vi tjener 2 mia. kr. på, at vi kan hjælpe unge, som f.eks. har fået et misbrug, med at komme ud af det, og bruge dem til sundhedsforebyggelse og behandling?

Kl. 17:31

Første næstformand (Leif Lahn Jensen):

Ordføreren.

Kl. 17:31

Heidi Bank (V):

Jeg synes, at det er en sjov måde, at ordføreren for Alternativet vender det på. Jeg synes jo ikke, at man skal tænke, at vi skal tjene nogle penge på noget, der er sundhedsskadeligt, og så bruge dem på at rette op på de skader, der så kommer. For mig er det bare lidt en omvendt logik. Så jeg forstår ikke argumentationen fra Alternativets ordfører.

Kl. 17:31

Første næstformand (Leif Lahn Jensen):

Så er det hr. Kim Edberg Andersen. Værsgo.

Kl. 17:31

Kim Edberg Andersen (NB):

Det er, fordi jeg nu har hørt ordføreren for Socialdemokraterne og også ministeren og ordføreren for Venstre – og så bliver det til den her sundhedsdebat. Jeg tror ikke, der er nogen herinde, der synes, at hash bare er lyksaliggørende i sig selv, at det er et sundt produkt på lige fod med broccoli og radiser – det er der ikke nogen af os der siger. Det, vi siger, er, at ved at legalisere det i en prøveperiode håber vi, at vi kan sørge for, at vores unge menneskers første kontakt med hash – og det jo ikke svært at få fat i hash i København, er jeg sikker på – ikke bliver hos en bande eller i en bod nede i Pusher Street, men at det bliver et sted, hvor det er myndighederne, der står for det og kigger på, om det unge menneske er blevet 18 år og er gammelt nok til at ryge hash. Så er du fri for, at de går ud på den anden side af hegnet ved skolen og køber det. Virkeligheden er jo, at det sker på markedsvilkår, og det, vi ønsker i Nye Borgerlige, er så at fjerne markedet ved at sælge varen billigere. Så er der nemlig ikke nogen, der behøves at blive mødt af en bande, første gang de køber cannabis.

Kl. 17:33

Første næstformand (Leif Lahn Jensen):

Ordføreren.

Kl. 17:33

Heidi Bank (V):

Det er jo interessant, at ordføreren for Nye Borgerlige siger »når man som 18-årig«. Men hvad med dem, der er 17-årige? Hvad med dem, der er 16-årige? Hvad med dem, der er 15-årige, 14-årige, 13-årige, 12-årige, og som så stadig væk vil komme i kontakt med bandemiljøer? Hvad med dem, der er 21 år, og som også vælger bandemiljøerne, fordi det er dem, der sælger det billigst? Altså, der er jo ikke nogen garantier i det her. Der er jo ikke noget, der gør, at man bare kan sige: Så er alt i orden. Det er jo ikke de erfaringer, vi ser fra udlandet.

Meget af det, der kører i øjeblikket, er jo også forsøg. Bl.a. er det, vi kigger på i Tyskland, noget, hvor man går ind og kigger på, om man kan lave en forsøgsordning – en meget, meget begrænset forsøgsordning – hvor man ser på, hvordan de gør. Så jeg synes jo, man skal være påpasselig med et forslag, hvor man ligesom siger, at vi sætter det hele fri i en 5-årig periode. Det er så også et forsøg, men det er jo altid svært at rulle sådan noget her tilbage. Så jeg synes egentlig, det ville være klædeligt, at man var noget mere påpasselig i forhold til de her unge mennesker, det handler om.

I det hele taget kan jeg godt være bekymret for, at man, når man italesætter det som så uproblematisk, i virkeligheden skubber endnu flere hen mod de kriminelle miljøer, fordi man tænker, at man lige så godt kan købe noget hash der.

Kl. 17:34

Første næstformand (Leif Lahn Jensen):

Spørgeren.

Kl. 17:34

Kim Edberg Andersen (NB):

En ordfører for Danmarks Liberale Parti burde jo vide, hvordan konkurrencen virker på det åbne marked. Og virkeligheden er, at hvis man nu sørger for, at det ikke er lukrativt ude på Pusher Street – og man kan ikke købe det som 12-årig i statens butikker – så løser det måske problemet. Virkeligheden er jo, at det her er en diskussion, der har stået på altid. Alting er mejslet i sten. Der er kun en måde at gøre det på, og det er ved at gøre det ulovligt og så dybest set bare lukke øjnene for, at vi ikke håndhæver det. Det er jo derfor, vi prøver på en anden måde nu. For det er jo de facto lovligt, for du kan købe det alle steder, og politiet har jo givet op.

Kl. 17:34

Første næstformand (Leif Lahn Jensen):

Ordføreren.

Kl. 17:34

Heidi Bank (V):

Jeg er overhovedet ikke enige i den konklusion, at politiet har givet op. Der ligger jo netop, hvis ordføreren har læst de notater, et notat fra Justitsministeriet, der vedrører det her område, og hvor man er inde og sige, at man er meget bekymret for en legalisering. Så jeg forstår simpelt hen ikke den argumentation, ordføreren kommer med.

Så vil jeg i forhold til den anden ting, det med markedsvilkår, sige, at jeg tror, det er næsten siger sig selv, at når noget skal udbydes i butikker, der skal aflægge regnskab, betale moms osv., vil der nok være en stor sandsynlighed for, at de kriminelle miljøer stadig væk kan tjene på det her. Og så er jeg også bare nødt til at sige: Tror man, at det marked og den indtjening, som de kriminelle miljøer ønsker, bare vil forsvinde, fordi man lige pludselig gjorde det lovligt?

Kl. 17:35

Første næstformand (Leif Lahn Jensen):

Tak til ordføreren. Der er ikke yderligere korte bemærkninger. Næste ordfører er fru Nanna W. Gotfredsen fra Moderaterne. Velkommen til.

Kl. 17:35

(Ordfører)

Nanna W. Gotfredsen (M):

Tak for ordet, formand. Efter valgdagen gik jo tre vel nok ret forskellige partier ind på Marienborg og kom så sammen ud med noget, et regeringsgrundlag, og det overrasker helt sikkert ikke nogen her, at det ikke indbefattede en ny cannabispolitik. Vi har også netop hørt, hvor regeringspartikollegerne, de to andre, står, og heller ikke her var der vel nogen videre overraskelser, hvis man har fulgt med i debatterne her i salen, heller ikke for folk uden for salen. For så vidt angår Moderaternes position i forhold til cannabispolitikken specifikt, kan jeg sige, at den er under afklaring, og her bare kort nævne, at vores politiske leder, hr. Lars Løkke Rasmussen, f.eks. har sagt det sådan her i den offentlige debat, at der er mere og mere, der taler for end imod, altså når det gælder at tage skridt i den retning, som beslutningsforslaget her også peger. Men det er under afklaring.

Vi siger gerne i Moderaterne, at vi vil bestræbe os på at se verden, som den er. Forbudspolitikken – det har jeg selv været afsender på og er det nu igen – gør det ikke, og den har alvorlige skadevirkninger i sig selv. Dens oprindelige hensigt var jo god – den skulle beskytte folkesundheden – men THC-indholdet i cannabis er siden kun blevet stærkere med øget risiko for skadevirkninger for brugerne til følge. Cannabissen er blevet mere og mere tilgængelig, hvor som helst, når som helst og for hvem som helst. Selv børn og unge kan let skaffe sig cannabis, og alt for mange, ikke mindst blandt de mest sårbare børn og unge, gør det. Det er så ulykkeligt, som det kan blive.

Reguleringen er jo ved forbudspolitikken de facto overladt til underverdenen. Senest er det også konstateret af dansk politi, at helt ned til 13-årige er indrulleret, ikke alene som brugere, men også i underverdenens aktiviteter. Så mens der i den politiske og offentlige debat insisteres på nødvendigheden af en fastholdelse af forbudspolitikken og på udenlandsk insisteres på at tale om controlled substances – undskyld – kan man let få den tanke, at det, vi reelt står med, er et regulært kontroltab, og her tænker jeg ikke mindst på de nævnte 13-årige. Men det her er ikke nemt. Gode intentioner er bare aldrig nok, om de så er nok så gode, heller ikke når det gælder narkotikapolitik eller cannabispolitik. Afgørende er altid det faktiske udkomme.

Jeg er bare også nødt til at sige, at vi ikke er der. Det er vi og I ikke, og det var I heller ikke sidste gang eller forrige gang. Spørgsmålet kunne måske og burde måske være, om vi når nogen som helst steder hen med de her tilbagevendende debatter. Det har jeg også hørt nogle af forslagsstillerne udtrykke. Der går en times tid, vi kommer ikke dybden med noget som helst, og der bliver ikke flyttet på nogen eller noget. Vi ønsker i Moderaterne i det hele taget, også her, den brede og oplyste, mest muligt vidensbaserede samtale, også om det, der er svært, som f.eks. cannabispolitikken, med brugerne selv, med deres pårørende og i øvrigt også med velfungerende cannabisbrugere, der ikke er en del af debatten i dag. Jeg nævner selvfølgelig ikke nogen navne, men tæller lige hurtigt i hovedet både økonomer, journalister og, ja, politikere, som ikke er med i den her debat. Det skal være med inddragelse af fagfolk, videnspersoner og forskere, så vi får trukket på, analyseret, sagligt vurderet og forhåbentlig integreret den viden, der begyndende foreligger fra rækken af amerikanske delstater og hele lande, der er gået den her vej, og hvor himlen jo i hvert fald ikke ser ud til at være faldet ned. Det skal være om formål, mål og afvejning af svære og nogle gange modsatrettede hensyn, også over for hinanden.

Jeg er ikke helt på linje med alle elementer i forslaget, og min tid er ved at være gået. Men jeg anerkender de gode intentioner. Jeg tror, der skal rigtig meget mere og andet til. Jeg tror ikke, at forandringen kommer fra et beslutningsforslag i den her sal. Vi har brug for arbejdsgrupper, ordføreren fra SF nævnte kommissionen, konferencer og apolitiske cannabispolitiske netværk. Den slags samtale skylder vi brugerne af cannabis, de mest berørte, de gode christianitter, der bærer en kæmpe byrde, og ikke mindst de hårdest ramte, de efterladte, dem, der har mistet deres nærmeste i underverdenens kugleregn.

Kl. 17:41

Første næstformand (Leif Lahn Jensen):

Tak til ordføreren. Der er en række korte bemærkninger. Den første er fra hr. Torsten Gejl. Værsgo.

Kl. 17:41

Torsten Gejl (ALT):

Tak. Altså, jeg er jo enig, hvad angår alle de problemer, ordføreren peger på, i forhold til at vi har det her forbud mod cannabis. Der er en enkelt ting, jeg er uenig i, og det er, at det ikke har nogen værdi at fremsætte beslutningsforslag om det. Jeg tror, det er vigtigt, at vi bliver ved med at drøfte det her i salen. Jeg tror det især, fordi de argumenter, der er imod det her, er så himmelråbende ringe, at det er nødvendigt, at folk derude forstår, at argumenterne efterhånden er for dårlige. Det vil også betyde, at der er flere, der begynder at støtte det her.

Ellers er jeg meget enig, og jeg vil egentlig bare takke ordføreren for gennem så mange år at have været så vægtig en stemme i cannabisdebatten – om det så handler om legalisering eller afkriminalisering, kan vi altid diskutere. Ordføreren er en af dem, jeg har spurgt til råds, når jeg har haft brug for at blive klogere på, hvordan vi gjorde det her, altså hvordan vi afkriminaliserede eller legaliserede bedst, og jeg ved godt, at ordføreren er i en situation, hvor hun ikke kan sige de ting nu, men jeg ved, hvad ordføreren har i sit hjerte, så jeg vil egentlig bare sige tak for samarbejdet gennem årene.

Kl. 17:42

Første næstformand (Leif Lahn Jensen):

Tak. Så er det ordføreren.

Kl. 17:42

Nanna W. Gotfredsen (M):

Jeg siger selv tak. Jeg håber ikke, jeg sagde, at det ingen værdi har, for det har det selvfølgelig, men der sker jo ikke noget imellem de her debatter. Når man har fulgt de her debatter, altså lige præcis den her debat, gennem mange år, så er det jo en – jeg ved ikke, om man må sige det – rituel stammedans, som ikke flytter nogen eller noget. Men det er også, fordi den her debat er så vanvittig kompleks og kræver så meget viden. Jeg har ikke selv den fornødne viden, og jeg er heller ikke opdateret; der er forskellige modeller ude i verden, og der er undersøgelser, der peger lidt i forskellige retninger, så vi har brug for hjælp til at forstå, hvad det her er. Det er ikke nemt. Med den form for debat, vi har her, hvor der lige om lidt rejser sig en formand og siger, at jeg skal tie stille, kommer vi ikke dybden; vi kommer ikke dybt nok til at blive flyttet.

Kl. 17:43

Første næstformand (Leif Lahn Jensen):

Tak. Så det spørgeren.

Kl. 17:43

Torsten Gejl (ALT):

Jeg er enig. Det, der er utrolig vigtigt, er, at der er endnu flere i befolkningen – der er jo et stort flertal i befolkningen, der gerne vil have det legaliseret – som melder sig på den vogn; at vi kommer i dybden med høringer, konferencer, undersøgelser, videnskab osv. osv. Men jeg vil bare sige, at den her rituelle stammedans bliver vi nok nødt til at fortsætte med, for det er i den her sal, vi en dag kommer til at beslutte, at cannabis skal legaliseres i Danmark.

Kl. 17:43

Første næstformand (Leif Lahn Jensen):

Ordføreren.

Kl. 17:43

Nanna W. Gotfredsen (M):

Ja, og det er også en debat, vi har taget hul på, og så bliver termen legalisering brugt. Der er jeg selv blevet klogere. Jeg har flyttet mig. Jeg kan jo forstå på de cannabisforskrækkede, altså folk, der ikke ønsker at flytte på et komma i vores cannabispolitik, at legalisering bliver opfattet som, at man så står og siger, at det skal ligge ved siden af vingummibamserne i enhver kiosk, men i virkeligheden er det jo regulering, vi taler om. Så alene begrebsafklaringen og det at have en fælles begrebsforståelse går der tid med. Der skal vi også hen.

Kl. 17:44

Første næstformand (Leif Lahn Jensen):

Så er det hr. Kim Edberg Andersen.

Kl. 17:44

Kim Edberg Andersen (NB):

Tak for det. Det må være træls at være medlem af et regeringsparti og skulle stå og lire noget af, man ikke mener. Det er selvfølgelig en påstand, men jeg er næsten sikker på, at ordføreren har det stramt med det, og det kan hun naturligvis ikke give mig ret i.

Jeg bliver nødt til alligevel at angribe det, ordføreren siger, altså at vi skal til at finde ud af, hvad der sker. Altså, USA begyndte at godkende det her i 2012. Lige nu i Europa er Østrig, Belgien, Tjekkiet, Tyskland og Italien i gang – og Portugal har gjort det. Uruguay har gjort det. Man skulle synes, at der lå noget evidens et eller andet sted, som også kunne bruges på danske brugere af cannabis. Alligevel får vi den her rundesnak med, at man er så enig, og at man bare gerne vil have det undersøgt lidt, fordi de andre to partier faktisk ikke kan lide det, og så skal vi sige det. Er ordføreren uenig i, at der ligger masser af evidens, både godt og skidt, i forhold til kontrolleret salg?

Kl. 17:45

Første næstformand (Leif Lahn Jensen):

Ordføreren.

Kl. 17:45

Nanna W. Gotfredsen (M):

Ordfører, jeg tror ikke, at jeg har sagt noget, jeg ikke mener, men den kan vi jo tage bagefter.

Det går også galt her. Jeg siger det ikke for at være væmmelig, men Portugal har hverken legaliseret eller reguleret; de har afkriminaliseret. Stater i USA har gjort forskellige ting, og de har gjort det samme i vidt forskellige modeller. Der er en meget kommerciel model i Colorado, og strammere modeller andre steder. Det giver selvfølgelig forskellige udfald. Vi har brug for en bred, dyb og oplyst samtale, især om den viden, der dog er begyndt at foreligge derude. Jeg fik vist ikke nævnt Holland, men de har jo nærmest ingenting gjort. Det bliver også ofte omtalt som et land, der har legaliseret det. Det har de ikke.

Kl. 17:46

Første næstformand (Leif Lahn Jensen):

Spørgeren.

Kl. 17:46

Kim Edberg Andersen (NB):

Nej, det, der er problemstillingen, er, at i Danmark har vi også afkriminaliseret det. Så længe vi ikke gør mere ved, at vores unge mennesker kan få fat i det så nemt som ingenting, har vi jo afkriminaliseret det. Så kan vi have den her stammedans om, at det er frygtelig ulovligt i Danmark, og at det er den eneste måde. Og så får vi en sundhedsminister ned at snakke om noget, som dybest set er noget, vi gerne ville snakke med en justitsminister om. Det er superfint. For der er ingen hernede, der er uenige i problemstillingerne ved cannabis; det er vi alle sammen enige om. Man kan få frygtelige psykoser, og man kan også få ødelagt lunger og alt muligt. Men det er jo jura, vi vil snakke her. Så derfor er det også lidt skuffende, at det er en sundhedsminister, på trods af at jeg er glad for sundhedsministeren, der står her i dag.

Kl. 17:47

Første næstformand (Leif Lahn Jensen):

Ordføreren.

Kl. 17:47

Nanna W. Gotfredsen (M):

En meget cannabisnegativ tidligere højtplaceret politimand erkendte, at om man så sendte hele politistyrken ud på Christiania, ville det ikke lykkes. I lande med dødsstraf og fysisk lemlæstende straffe for besiddelse af små mængder cannabis er der cannabis. Der er risici forbundet med brug af cannabis, og det kunne måske netop være derfor, man kunne være tilbøjelig til at mene, at regulering af cannabismarkedet ikke skulle være overladt til en skruppelløs underverden.

Kl. 17:48

Første næstformand (Leif Lahn Jensen):

Så er det fru Rosa Lund.

Kl. 17:48

Rosa Lund (EL):

Tak for det. I lighed med hr. Torsten Gejl har jeg jo også lagt mærke til ordførerens eget engagement i – hvad kan vi kalde det? – kampen for at tage cannabismarkedet tilbage, for det er jo sådan set frit i dag. Jeg vil bare gerne spørge ordføreren, hvorfor Moderaterne og ordføreren ikke kan støtte det her forslag. Der er tale om en prøveperiode, og mig bekendt ligger det forslag, vi har lavet, ret tæt op ad Moderaternes politik.

Kl. 17:48

Første næstformand (Leif Lahn Jensen):

Ordføreren.

Kl. 17:48

Nanna W. Gotfredsen (M):

Moderaterne er et ret nyt parti. Der er hylder, der ikke er politik på; det står vi ved. Cannabispolitikken er under afklaring. Ting tager tid. Gode ting tager som regel lidt mere tid. Så det er det arbejde, der kører nu, og det er der, vi står.

Så er der også elementer i forslaget, som jeg personligt ikke synes om eller ikke er helt på linje med. F.eks. mener jeg, at vi er nødt til at tale om aldersgrænsen i forhold til viden om udvikling af unges hjerner, vel vidende at det øger den overskydende markedsandel til underverdenen. Der er hensyn, der peger i forskellige retninger, som skal afvejes indbyrdes. Det er en længere samtale. Og så er jeg heller ikke sikker på, at det er en god idé med samme pris som underverdenens.

Kl. 17:49

Første næstformand (Leif Lahn Jensen):

Spørgeren.

Kl. 17:49

Rosa Lund (EL):

Det er fair nok ikke at støtte et forslag, hvor man er uenig i dele af det; det kender vi godt i Enhedslisten. Så skal jeg bare spørge fru Nanna W. Gotfredsen: Hvad er så det næste skridt, ikke i Moderaterne, men i Folketinget? Er den her samtale, som Nanna W. Gotfredsen snakker om vi skal have, noget, Moderaterne kommer til at tage initiativ til igennem Retsudvalget eller igennem Sundhedsudvalget? Vi kan jo forstå, at regeringen synes, at det her hører til i Sundhedsministeriet; det har jeg jo svært ved at forstå, men det synes regeringen jo. Så jeg vil gerne høre, hvad Moderaterne tænker.

Kl. 17:50

Første næstformand (Leif Lahn Jensen):

Ordføreren.

Kl. 17:50

Nanna W. Gotfredsen (M):

Jeg fik ikke sagt, at det heller ikke er en del af regeringsgrundlaget, men det nævnte jeg jo indledningsvis.

Altså, mit kontor herinde kunne måske være et nyt forum at mødes i – der er alle velkomne; jeg er ligeglad med rødt eller blåt, bare det bliver godt – til den samtale, der ikke hele tiden bliver afbrudt, til fordybelse. Det bliver kaldt Borgens hippiekontor, og I er velkomne.

Kl. 17:51

Første næstformand (Leif Lahn Jensen):

Der er en kort bemærkning til fru Karina Lorentzen Dehnhardt. Værsgo.

Kl. 17:51

Karina Lorentzen Dehnhardt (SF):

Jeg bliver bare sådan lidt nysgerrig på, hvad der skulle til, for at Moderaterne ville kunne støtte det her forslag. Jeg er med på, at politikken er under afklaring, men ordføreren siger også, at der er noget, som ordføreren ikke bryder sig så meget om i det her forslag. Så hvordan kan vi forbedre det? Hvad er Moderaternes bud på det?

Kl. 17:51

Første næstformand (Leif Lahn Jensen):

Ordføreren.

Kl. 17:51

Nanna W. Gotfredsen (M):

Moderaternes politik er under afklaring, og det har jeg respekt for. Der findes forskellige positioner i partiet, der er mange spørgsmål, der er meget interesse, der er positioner, der peger i forskellige retninger, og der er en åben og virkelig god samtale.

Så jeg synes, det er respektfuldt over for mine kolleger at afvente afklaringen i forhold til at svare meget præcist på det. Jeg svarer gerne personligt på det, jeg kan.

Kl. 17:52

Første næstformand (Leif Lahn Jensen):

Spørgeren.

Kl. 17:52

Karina Lorentzen Dehnhardt (SF):

Jeg er bare en lille smule forundret. For når SF skal ned at debattere et forslag i salen, plejer vi at have en proces, hvor vi rent faktisk skal afklare det. Så jeg synes egentlig, det er lidt ærgerligt at man ikke er kommet længere, og er det, fordi man er uenig om det her forslag internt i Moderaterne? Det synes jeg måske også er lidt interessant her, så vi ved, hvad det er, vi har at arbejde med.

Kl. 17:52

Første næstformand (Leif Lahn Jensen):

Ordføreren.

Kl. 17:52

Nanna W. Gotfredsen (M):

Ja, jeg er ikke politiker, og jeg kender endnu ikke fuldstændig spillet her. Vi har haft en tilbagevendende dialog. Den er startet for knap halvandet år siden, den er ved at blive intensiveret, og jeg lover, at jeg skal vende tilbage, når det er en mulighed.

Kl. 17:53

Første næstformand (Leif Lahn Jensen):

Så er det fru Zenia Stampe.

Kl. 17:53

Zenia Stampe (RV):

Tak for det. Jeg hørte, at fru Nanna W. Gotfredsen sagde, at hun gerne giver sin personlige holdning til kende, og jeg skulle lige til at prikke mig ind for at spørge til den, og det her skal faktisk ikke forstås polemisk. Jeg har respekt for, at Moderaterne er et nyt parti, at der er forskellige positioner, og at man skal finde sin vej ind i det. Der er også en problemstilling, der handler om at deltage i en regering, og at man kan have forskellige holdninger, og hvordan de skal komme til udtryk osv. osv., og man kan jo ikke stemme imod sin egen regering, og når de andre partier traditionelt har været imod det her, i hvert fald her på Christiansborg, så er det svært pludselig at mene noget andet som en del af en trepartiregering. Det har jeg fuldkommen respekt for.

Lad os lægge polemikken væk. Jeg er egentlig mest interesseret i at høre fru Nanna W. Gotfredsens egne personlige råd og overvejelser på baggrund af ordførerens egne erfaringer med gadearbejde i København. For uanset hvad har vi bare været vidne til en tragedie i mange, mange år, både i forhold til misbrug, men jo også folk, der bliver ledt ind i kriminalitet på grund af den der eksisterende orden. Så kunne ordføreren måske give os nogle refleksioner i den forbindelse?

Kl. 17:54

Første næstformand (Leif Lahn Jensen):

Ordføreren.

Kl. 17:54

Nanna W. Gotfredsen (M):

Faktisk er jeg ikke så gennemgående begejstret for erfaringer af anekdotisk karakter, men jeg kunne da godt fortælle en historie om en mangeårig heroinafhængig, der faciliterer sin egen nedtrapning på gaden med brug af cannabis. Det viste sig at være overordentlig vellykket, og han er stoffri fra opioider på 12.-13. år, tror jeg det er. Men hvor relevant er det?

Jeg har også stået her og erkendt, at jeg ikke er opdateret på den forskning, der ligger, og for mig er det heller ikke helt nok. Der er amerikanske studier, der peger i alverdens retninger. Jeg er også nødt til at trække på mit amerikanske akademiske netværk i forhold til at forstå, om der er polemik i forskningen, og der er jeg ikke endnu. Jeg er stort set den samme, som jeg har været ...

Kl. 17:55

Første næstformand (Leif Lahn Jensen):

Tak. Spørgeren.

Kl. 17:55

Zenia Stampe (RV):

Jo, men hvad er det så for en viden, som vi skal prøve at tilvejebringe? Jeg har også respekt for, at det ikke er anekdotisk viden, men at det rent faktisk er forskning, undersøgelser, data osv. osv. Hvad er det for en viden, vi skal finde? Men jeg har så alligevel også lyst til at spørge – og det er jo, fordi det er min egen fordom, som jeg heller ikke bygger på nogle undersøgelser lige nu og her på stående fod – om det ikke en rigtig formodning, at rigtig meget af det sociale arbejde på gaden i København også har en eller anden tilknytning til misbrugsmiljøet.

Kl. 17:56

Første næstformand (Leif Lahn Jensen):

Ordføreren.

Kl. 17:56

Nanna W. Gotfredsen (M):

Jo, og jeg er ikke klar over, hvad spørgsmålet er. Deres forbrug og indtag af rusmidler bliver typisk betegnet som misbrug, også i salen i dag. I virkeligheden er der jo, når vi taler om de mest udsatte, som har et hav af psykiatriske diagnoser, tale om selvmedicinering, og jeg har sagt det før, og jeg siger det igen: Det er ubegribeligt for mig, at vi i Sundhedsministeriets regi har lovgivning, der kriminaliserer virkelig udfordrede og svært syge mennesker. Det er endnu et tema, vi bør have en rigtig god, bred og oplyst samtale om.

Kl. 17:56

Første næstformand (Leif Lahn Jensen):

Tak til ordføreren. Der er ikke yderligere korte bemærkninger. Den næste ordfører er fru Karina Lorentzen Dehnhardt fra SF. Velkommen.

Kl. 17:57

(Ordfører)

Karina Lorentzen Dehnhardt (SF):

Tak. Så går vi fra et nyt parti til et lidt ældre parti, som har taget stilling og faktisk har gjort det i lang tid. I SF har vi både en landsmødebeslutning om at lave et statskontrolleret salg af cannabis, og vi har sådan set også en landsmødebeslutning om at afkriminalisere stofbrugere efter den model, som har vist sig effektiv i Portugal. Vi mener, at vi fortsat skal have en effektiv indsats mod bagmænd, men når det handler om brugerne, giver det mening med en ændret tilgang.

Hvis vi kigger i Sundhedsstyrelsens seneste rapport, som er fra 2022, over selvrapporteret forbrug, er forbruget af cannabis faktisk faldet. For unge under 25 år – det er der, hvor udbredelsen er størst – havde 33 pct. i 2021 prøvet cannabis, og det er et pænt fald sammenlignet med 2017, hvor det var 43 pct. Man ved dog ikke helt, hvad covid-19 har haft af betydning i den sammenhæng, hvor barer og natteliv og grænser jo har været lukket, og vi kan nok ikke udelukke, at tallet finder sit nye høje leje ved den næste undersøgelse om nogle år.

Men det her faldende tal rokker ikke ved, at en meget høj andel af unge gør sig til kriminelle, når de prøver cannabis, og spørgsmålet er, om det virkelig er en god idé at give dem en plet på straffeattesten og en bøde, som komplicerer livet ved indgangen til en læreplads, et fritidsjob eller en uddannelse. Det mener jeg ikke, og man kan vel næppe heller mene, at straf har været en effektiv barriere i forhold til at prøve cannabis. I hvert fald kan vi konstatere, at en stor del af befolkningen gør det, og heldigvis ender de ikke alle sammen som nogle, der har et skadeligt forbrug.

Vi må så også bare være helt ærlige og sige, at markedet for salg af cannabis er et ekstremt lukrativt marked for kriminelle, og det er jo nok især banderne, der har fordel af det. Og mens det tidligere sådan var forbeholdt voksne kriminelle, ser vi desværre i større og større grad, de rekrutterer mindreårige til at sælge. I en periode på 3 måneder sidste år sigtede politiet 17 unge under 18 år, og det er jo, fordi de unge kommer i kontakt med et kriminelt miljø. Banderne får til gengæld massevis af penge, som føder ind i deres kriminelle livsstil, alt imens de slås i gaderne om markedsandelene med skyderier og knivstikkerier til følge. Det skaber utryghed i lokalsamfundet, og dem, der lider allermest, er faktisk dem, som bor i udsatte boligområder.

Min største bekymring går imidlertid på, at vi sender så mange unge såvel som ældre direkte i armene på kriminelle miljøer, når de skal købe cannabis, eller stoffer for den sags skyld, til festen i weekenden eller til det daglige forbrug, hvis man selvmedicinerer og har det dårligt. Det findes jo også. For når man kommer i kontakt med kriminelle, har de typisk et meget større udvalg af hårdere ting end lige cannabis, som man også kan risikere at få et forbrug af. Samtidig ender nogle jo så med at sælge selv eller stifte gæld, fordi det er den måde, de kan løse udfordringen med at skaffe de her ting, på. Tænk sig, hvis vi kunne nå dertil, at vi kunne sikre, at vi ikke skulle sende dem i armene på bander eller kriminelle for at få dækket deres forbrug, og det kunne vi jo, hvis vi lavede et statskontrolleret salg, hvor vi gik uden om banderne. Ja, banderne ville ikke kaste sig over noget andet, men en hel bunke mennesker ville blive dirigeret uden om dem.

Sidst, men ikke mindst, tror jeg stadig ikke på, at man kan straffe sig ud af afhængighed. Der er nogle, der ender i et skadeligt forbrug og i en social deroute, hvor de falder ud af en uddannelse eller ender i hjemløshed eller bliver en del af psykiatrien. Mange vil gå rigtig langt for at dulme deres mistrivsel, eller hvad det nu er, som er årsagen til, at de er startet på et skadeligt forbrug. Men det er og bliver et sundhedsproblem; det er ikke et kriminalitetsproblem. Jeg tror, vi skal have en ændret tilgang til det, men det kommer vi så til at diskutere på fredag, hvor SF også har et forslag om den portugisiske model. Heldigvis er det ikke alle de her 33 pct. af unge, der har prøvet cannabis, som også ender i et skadeligt forbrug. De er en del af en kultur, hvor det her bliver brugt rekreativt, og for langt, langt de flestes vedkommende er det også noget, der stopper, når de engang får familie eller de træder ind i et job eller går i gang med en uddannelse.

Nej, jeg synes vi, at vi skal prøve noget nyt. Lad os nu prøve med et statskontrolleret salg af cannabis – et forsøg, så vi kan afprøve, om de mange bange anelser, som hindrer os i at give det her medløb, faktisk har sin rod i virkeligheden. Vi havde også bekymringer omkring heroinbehandling og fixerum og den slags, og det har vist sig at være ubegrundet. Tak for ordet.

Kl. 18:02

Første næstformand (Leif Lahn Jensen):

Tak. Der er en kort bemærkning til fru Heidi Bank.

Kl. 18:02

Heidi Bank (V):

Tak for det. Jeg bliver bekymret over, hvordan det her bliver italesat som den gyldne model til at fjerne bandekriminalitet. Jeg forstår simpelt hen ikke, hvor evidensen for, at det skulle være tilfældet, er. Forestiller man sig, at de kriminelle så tænker: Nå, nu kan jeg ikke sælge hash mere, så nu går jeg ned og får sådan et almindeligt lønnet job? Eller forestiller man sig så, at de indtægter, de mangler, går de ud og finder på ny kriminalitet for at få, og at man måske i virkeligheden på den måde presser et misbrug af endnu hårdere stoffer ned på de unge? Det undrer mig bare, at man ikke ligesom italesætter det. Man italesætter det bare som sådan en gylden mulighed for at komme af med bandekriminalitet.

Kl. 18:03

Første næstformand (Leif Lahn Jensen):

Ordføreren.

Kl. 18:03

Karina Lorentzen Dehnhardt (SF):

Jeg tror ikke, ordføreren lyttede godt efter under min tale, for jeg sagde netop, at banderne kommer til at kaste sig over noget andet. Det ligger i deres natur at begå kriminalitet.

Det, der bekymrer mig, er, at vi sender så mange mennesker direkte i armene på dem. Vi kan se, at rigtig, rigtig mange har prøvet det her på et eller andet tidspunkt i deres liv. Det vil sige, at vi potentielt sender rigtig mange mennesker i armene på kriminelle mennesker, som helt sikkert også har alt muligt andet at tilbyde, og hvor der er en stor risiko for at stifte gæld, hvorefter man selv skal ud at begå kriminalitet eller yde et stykke arbejde for de her bander på Christiania, eller hvad det nu kan være. Så jeg mener, der er mange afledte problemer. Kunne vi ikke dirigere de der mennesker uden om det her kriminelle miljø? Det tror jeg ville være en rigtig god idé. Jeg nærer mig ingen illusioner om, at bandekriminelle stopper med deres kriminelle aktiviteter. Det ligger i hele deres idégrundlag, at de tjener penge på ting, der er ulovlige. De finder noget andet.

Kl. 18:04

Første næstformand (Leif Lahn Jensen):

Spørgeren.

Kl. 18:04

Heidi Bank (V):

Tak for det svar. Det bekræfter jo, at de kriminelle stadig væk kommer til at skulle hente de her penge. De skal jo betales af nogen. Så det vil jo netop være ved, at man formentlig prøver at presse noget endnu hårdere ned over de her unge mennesker. Så er der også alle dem under 18 år, som der jo slet ikke tages højde for med det her forslag, og hvordan de ligesom kommer til at stå. Så det syntes jeg faktisk er ret sigende.

Men jeg forstår også godt, hvorfor der er en nysgerrighed i forbindelse med det her i forhold til alt det, man ser rundt om i verden. Jeg synes bare, at man skal passe på med at italesætte det som sådan en løsning på kriminaliteten, som jeg faktisk hører at det generelt bliver blandt forslagsstillerne. Men tak for svaret fra SF.

Kl. 18:04

Første næstformand (Leif Lahn Jensen):

Ordføreren.

Kl. 18:04

Karina Lorentzen Dehnhardt (SF):

Jeg tænker, man måske skal passe på med ikke at få ny viden. Lad os nu prøve. Det her er en forsøgsordning. Lad os se, om det hele kammer over og ordførerens bange anelser bliver til virkelighed, eller om det rent faktisk kunne være, at vi kunne lære noget af sådan en model. Det er der, hvor jeg synes det bliver farligt. Vi har gjort det samme i rigtig mange år, og vi bliver ved med at få det samme resultat – og faktisk får vi et værre resultat ud af det, fordi der bliver mere og mere kriminalitet omkring den her slags. Så lad os nu prøve noget andet.

Kl. 18:05

Første næstformand (Leif Lahn Jensen):

Så er det hr. Per Larsen.

Kl. 18:05

Per Larsen (KF):

Tak for ordførerens tale. Jeg interesserer mig en lille smule for, om kriminaliteten virkelig falder, hvis man legaliserer cannabis. Jeg har kunnet læse mig frem til, at der rent faktisk er lavet forsøg i Colorado, hvor man er kommet frem til, at kriminaliteten – og det handler jo om indbrud, vold, røveri og den slags ting – ikke er faldet overhovedet, og samtidig er forbruget af cannabis steget. Er det ikke en bekymring, som man godt kunne forestille sig også kunne overføres til danske forhold?

Kl. 18:06

Første næstformand (Leif Lahn Jensen):

Ordføreren.

Kl. 18:06

Karina Lorentzen Dehnhardt (SF):

Jeg har faktisk været i Colorado sammen med Retsudvalget på et tidspunkt, og jeg tror ikke, at Colorado har grebet det ret godt an. De havde en model inden, hvor man kunne få det på recept. De har en model, hvor det bl.a. kan fås i slik og sodavand. De har en model, hvor hjemmeproduktion er lovlig osv. Så jeg tror simpelt hen, de har valgt en forkert model i forhold til det, og de har jo i hvert fald ikke valgt et statskontrolleret salg, som er det, vi foreslår. Så jeg tror, at i en dansk kontekst skulle man nok prøve sig frem med en anden model end lige præcis den, man har valgt i Colorado. Og så er jeg ikke ekspert på, om kriminaliteten er faldet der. Jeg ved, at forbruget af cannabis er stagneret i Holland, som jo også har en model. Jeg ved, at forbruget i Portugal er faldet, og det er forbruget af hårde stoffer også. Det synes jeg også er vigtigt at tage med i det her. Og så handler det jo også om hele menneskesynet, synes jeg, i forhold til brugerne.

Kl. 18:07

Første næstformand (Leif Lahn Jensen):

Spørgeren.

Kl. 18:07

Per Larsen (KF):

Tak. Det er meget fint, at ordføreren også er bekendt med forholdene i Colorado. Men jeg har et andet spørgsmål. Jeg har jo igennem mange år haft den store fornøjelse at sidde i regionsråd sammen med ordførerens partifælle Lene Linnemann, som har arbejdet i psykiatrien i mange år, og hver gang spørgsmålet om legalisering af cannabis kommer op, siger hun, at hun har set rigelig med hashpsykoser til, at hun synes, det er nogen god idé. Gør det indtryk på ordføreren?

Kl. 18:07

Første næstformand (Leif Lahn Jensen):

Ordføreren.

Kl. 18:07

Karina Lorentzen Dehnhardt (SF):

Jamen jeg har aldrig sagt, at det her er ufarligt. Jeg synes bare, vi har en stor udfordring i, at så stor en andel af befolkningen på et eller andet tidspunkt prøver det her. Det viser tallene jo. Det viser de tørre tal. Så de facto er det jo afkriminaliseret eller legaliseret, om man vil, for straf har i hvert fald ikke været en barriere for store dele af befolkningen.

Jeg synes bare, at det er et problem, at vi sender så mange mennesker i kløerne på de kriminelle, som tjener på det her. Hvorfor skal staten ikke have en andel af det? Og hvorfor skal vi ikke sikre, at folk ikke behøver at gå hen et sted, hvor det er kriminelle, der sidder på det, og gøre sig til kriminelle?

Kl. 18:08

Første næstformand (Leif Lahn Jensen):

Vi siger tak til ordføreren. Der er ingen yderligere bemærkninger. Og næste ordfører er fru Betina Kastbjerg fra Danmarksdemokraterne. Velkommen.

Kl. 18:08

(Ordfører)

Betina Kastbjerg (DD):

B 98 er jo en delvis genfremsættelse af B 146 fra sidste periode. Forslaget går ud på, at der skal laves lovforberedende arbejde til en prøveordning, hvor der i en 5-årig periode skal tillades statsautoriseret salg af cannabis, og hvor borgeren ikke straffes for at købe, opbevare eller indtage cannabis. Og salget skal ske fra statskontrollerede udsalgssteder.

Da forslaget blev behandlet i sidste periode, sendte Sundhedsstyrelsen et notat, der beskrev cannabis som rusmiddel samt den nyeste viden om rusmidler og skadevirkninger. Af notatet fremgår det bl.a., at der er risiko for angst og panikreaktioner og psykoser. Ved længerevarende hyppig brug af cannabis er der også risiko for afhængighed og risiko for luftvejssygdomme og psykiske lidelser. Derudover sker der også en forringelse af evnen til at udføre almindelige arbejdsopgaver og dermed måske også evnen til at gennemføre en uddannelse.

Samtidig har Justitsministeriet oplyst, at det ifølge Rigspolitiet ikke kan udelukkes, at en af konsekvenserne, hvis man legaliserer cannabis, kan være et øget forbrug, måske ikke kun af cannabis, men også af andre former for narkotika. Politiet kan heller ikke udelukke, at en stor del af brugerne stadig vil opsøge det illegale marked, da der er risiko for, at de illegale forhandlere vil kunne sælge det til en lavere pris end på det legale marked, og politiet kan jo så dermed heller ikke skelne mellem, hvad det er for en slags cannabis, folk er i besiddelse af – om det er lovligt eller ulovligt.

Jeg ser derfor flere negative konsekvenser ved en forsøgsordning end positive, og på den baggrund kan Danmarksdemokraterne ikke støtte forslaget.

Kl. 18:10

Første næstformand (Leif Lahn Jensen):

Tak. Der er et par korte bemærkninger. Først er det hr. Torsten Gejl.

Kl. 18:10

Torsten Gejl (ALT):

Hvis vi nu ser på de lande, som har legaliseret og afkriminaliseret cannabis, er der generelt ikke noget øget forbrug – der er ikke noget øget forbrug. Hvordan kan ordføreren så være bekymret for, at der sker et øget forbrug, som har alle de sundhedsindikatorer, som ordføreren nævner? Alle de problemer, som ordføreren beskriver, er sket under den gældende lovgivning, som ordføreren forsvarer. Men det viser sig jo, når det bliver legaliseret, at der ikke er et generelt øget forbrug. Hvordan kan der så være øgede sundhedsproblemer?

Kl. 18:10

Første næstformand (Leif Lahn Jensen):

Ordføreren.

Kl. 18:10

Betina Kastbjerg (DD):

Jamen der er sikkert undersøgelser, der viser både det ene og det andet. Hvis man nu sammenligner med tobak, er det sådan, at vi gemmer det væk i butikkerne for at begrænse salget. Så hvis vi ligesom legaliserer det, sender vi også et signal om, at det her er o.k. at indtage.

Kl. 18:11

Første næstformand (Leif Lahn Jensen):

Spørgeren.

Kl. 18:11

Torsten Gejl (ALT):

Nej, der er ikke både undersøgelser, der viser det ene, og undersøgelser, der viser det andet – det skal ordføreren ikke stå og sige, for det er ikke rigtigt. Så må ordføreren i hvert fald sende mig de undersøgelser. Jeg har undersøgt det, og det er ret tydeligt rigtig, rigtig mange steder, at det ikke er sådan – det er ikke sådan – at det, at man legaliserer, betyder, at der automatisk kommer et større forbrug. Sådan er det ikke.

Så kan ordføreren ikke forholde sig til det der med, at vi sender et signal til de unge, der ikke duer? Hvis vi f.eks. lavede et forsøg med legalisering, ville vi sende et signal, der gik på noget med aldersgrænse, at man skal købe det apotekerne osv. Er det ikke det, der er sundhedsfremmende?

Kl. 18:11

Første næstformand (Leif Lahn Jensen):

Ordføreren.

Kl. 18:11

Betina Kastbjerg (DD):

Altså, jeg kan ikke se noget sundhedsfremmende ved at indtage cannabis i det hele taget. Og jeg synes, at hvis vi ligesom legaliserer det her, sender vi et signal til vores unge mennesker om, at det er helt o.k., at de ryger cannabis. Og det mener jeg ikke er o.k. Det har nogle bevisligt skadelige virkninger som psykoser osv. Og der er jo flere ordførere, der har fortalt om eksempler på, at hvis man bare har prøvet det én gang, kan man have en lidelse for evigt. Det synes jeg simpelt hen ikke er et signal, vi skal sende til vores unge mennesker – at det er helt okay, at de gør det. Og det er jo også blevet nævnt, at selv om det kan blive legaliseret, har vi stadig et problem med dem, der er under 18 år. De går jo stadig væk ud og opsøger det illegale marked.

Kl. 18:12

Første næstformand (Leif Lahn Jensen):

Så er det hr. Kim Edberg Andersen.

Kl. 18:12

Kim Edberg Andersen (NB):

Der bliver jeg altså bare nødt til at følge i hr. Torsten Gejls fodspor. Ordføreren skal lade være med at stå og sige, at det her er for at legalisere. Det er ikke det, der står. Det er et forsøg med kontrolleret salg. Det er ikke en legalisering. Det taler selvfølgelig godt ind i det, hvis man har et ønske om at køre ud ad en eller anden historiefortælling om, at vi bare kaster vores små børn i armene på cannabis. Det er slet ikke det, der er nogen der siger. Virkeligheden er, at det er et kontrolleret salg. Lige nu foregår der et ukontrolleret salg. Det er meget enkelt. Er det ikke bedre, at vi har et kontrolleret salg af end et ukontrolleret salg, uanset hvilken vare det er, vi sælger i Danmark? Er det ikke Danmarksdemokraternes holdning?

Kl. 18:13

Første næstformand (Leif Lahn Jensen):

Ordføreren.

Kl. 18:13

Betina Kastbjerg (DD):

Vi undgår jo ikke et ukontrolleret salg, for hvis man er 15 år og man vil have fat i noget cannabis, opsøger man det illegale marked. Så vi undgår det jo ikke, uanset om man ønsker at lave en forsøgsordning, hvor det er legalt. Men hvis vi laver en forsøgsordning på 5 år, signalerer du jo også, at det her er legalt.

Kl. 18:13

Første næstformand (Leif Lahn Jensen):

Spørgeren.

Kl. 18:13

Kim Edberg Andersen (NB):

Det virker bare lidt søgt, for man kan sige, at der ikke er ret mange af dem, der sælger det ukontrollerede cannabis lige nu, der gør det for deres blå øjnes skyld, eller fordi de rent ideologisk synes, det er dejligt at sælge det. De gør det, fordi der er en forretning i det. Og hvis vi nu fjerner størstedelen af kunderne, fordi de vil købe det igennem det kontrollerede salg i billige butikker hos staten, så ville det være de blå øjnes politik, hvor sælgerne så alligevel har en rest just in case, at der kommer en 12-årig forbi. Det er altså en lidt søgt strategi.

Det er ikke legalisering; det er kontrolleret salg og markedskræfterne, som vi så håber på at sælge det så billigt, at vi derved slipper for, at 12-årige fremadrettet køber det, som jeg kan forstå at Danmarksdemokraterne et eller andet sted synes er bedre.

Kl. 18:14

Første næstformand (Leif Lahn Jensen):

Ordføreren.

Kl. 18:14

Betina Kastbjerg (DD):

Som jeg sagde tidligere, tror jeg ikke på, at vi undgår det her salg, og hvis det skal foregå kontrolleret, som hr. Kim Edberg Andersen siger, ved man jo godt, at der er nogen, der skal tjene på det. Det ville der være i flere led. Det vil sige, at jeg ikke tror på, at du kan sælge det billigere, end man kan gøre på det illegale marked. De skal nok finde en måde at sænke prisen på, så de stadig væk har størstedelen af markedet; det er jeg slet ikke i tvivl om.

Kl. 18:14

Første næstformand (Leif Lahn Jensen):

Så er det hr. Steffen Larsen.

Kl. 18:14

Steffen Larsen (LA):

Jeg skal bare lige forstå ordføreren korrekt. Ordføreren siger, at det, at 15-årige stadig vil kunne få cannabis på det illegale marked, er en af årsagerne til, at man bl.a. ikke kan støtte det her forslag. Er det simpelt hen, fordi forslaget ikke er vidtgående nok i sin legalisering, at man her er imod?

Kl. 18:15

Første næstformand (Leif Lahn Jensen):

Ordføreren.

Kl. 18:15

Betina Kastbjerg (DD):

Nej, det er det ikke. Vi er generelt imod et salg af cannabis, uanset om det er legalt eller illegalt. Så nej, det er det ikke.

Kl. 18:15

Første næstformand (Leif Lahn Jensen):

Så er det fru Zenia Stampe.

Kl. 18:15

Zenia Stampe (RV):

Ordføreren siger, at hun er imod salg af cannabis, uanset om det er i den kriminelle underverden eller af staten, og at markedet jo vil være der uanset hvad. Men så kunne jeg bare godt tænke mig at høre, hvad der er bedst. Er det, at den unge 18-19-årige køber det ude på Christiania i den kriminelle underverden, hvor man måske har en interesse i at sælge mere hash og sælge hårdere stoffer, eller at den selv samme unge person går ind i sådan en statskontrolleret biks og møder uddannet personale, der kan få en snak med den unge?

Hvor har ordføreren det egentlig bedst med at den unge køber sin cannabis, når nu markedet alligevel er der, og når nu salget alligevel vil være der, uanset hvad vi mener om det?

Kl. 18:16

Første næstformand (Leif Lahn Jensen):

Ordføreren.

Kl. 18:16

Betina Kastbjerg (DD):

Jeg bryder mig bare ikke om det signal, vi kommer til at sende ved at have kontrollerede udsalgssteder. Så signalerer vi, at det er helt okay at tage cannabis. Jeg tror godt, alle unge mennesker ved, at det her ikke er særlig smart, men nogle prøver det, 40 pct., hører jeg mig frem til. Jeg synes det bare ikke, og jeg vil igen sige, at vi jo ikke undgår den der gruppe, som er under 18 år. De vil stadig væk opsøge det illegale marked. Så vi kommer jo ikke det her til livs.

Derfor synes jeg jo, at man skal sætte ind på at få de her bander optrævlet, så vi kan få sat dem bag lås og slå, og prøve på at begrænse salget af cannabis. Så jeg synes jo bare, vi fremmer salget ved at gøre det lovligt.

Kl. 18:16

Første næstformand (Leif Lahn Jensen):

Spørgeren.

Kl. 18:16

Zenia Stampe (RV):

Jeg skal da love for, at man har prøvet at gøre noget ved banderne i mange år, uden at det har skabt de store resultater. Og undskyld, siger jeg, men jeg synes, det lyder lidt, som om man gerne vil vaske sine hænder, at man gerne vil sige: Jeg vil i hvert fald ikke sende det signal, jeg vil i hvert fald ikke tage ansvar for det, det er der nogle andre der må gøre. Det må så være den kriminelle underverden, for salget vil jo være der under alle omstændigheder. Jeg hører det bare, som om man faktisk gør nogle unge mennesker til gidsler, fordi man gerne selv vil stå og have rene hænder og gå efter banderne.

Men ofrene er jo de unge mennesker, der kommer til at ryge den joint uanset hvad, men så kommer i den kriminelle underverden, fordi systemet er, som det er i dag.

Kl. 18:17

Første næstformand (Leif Lahn Jensen):

Ordføreren.

Kl. 18:17

Betina Kastbjerg (DD):

Jeg ved ikke helt, om der var et spørgsmål i det. Jeg tror mere, det var en kommentar.

Kl. 18:17

Første næstformand (Leif Lahn Jensen):

Så siger vi tak til ordføreren. Der er ikke yderligere korte bemærkninger. Den næste ordfører er hr. Steffen Larsen fra Liberal Alliance. Velkommen.

Kl. 18:17

(Ordfører)

Steffen Larsen (LA):

Tak, formand. Forestil jer, at man med den største lethed kunne få flere betjente til at slå ned på indbrudstyve, røvere, voldsmænd og andre hærdede forbrydere, at vi kunne få flere ressourcer frigjort til at beskytte borgernes liv, levned og frihed. Højrefløjen burde simpelt hen juble. Forestil jer så, at man i den samme bevægelse kunne mindske hvidvaskningen i samfundet, den organiserede kriminalitet og bagmændene, der tjener ulovlige formuer, og at man på samme tid øger statens indtægter. Venstrefløjen burde ligeledes juble. Med en regering hen over midten, der er så handlekraftig som intet før, en forening af venstrefløjen og højrefløjen, burde det jo være lige til højrebenet, det må være et perfekt spark på mål for sådan en regering.

Nå, men jeg kan så forstå på regeringspartierne, at de ikke er med på at legalisere cannabismarkedet, selv om det kunne klare alle disse elementer. Så det var nok ikke så let alligevel. Men lad mig her i samlet form ganske kort forsøge at gennemgå en række af forbudssidens argumenter, og hvorfor de generelt er fejlagtige.

1) Hash er farligt. Ja, det er det sådan set korrekt nok at det er. Men det er der også en masse andre stoffer der er – alkohol og andet – som vi har ganske legalt, og som man kan købe i butikker på det private marked, og her foreslår vi endda, at det skulle være i en statsligt styret organisation, tingene skulle foregå. Ja, men det kan vi så tilsyneladende alligevel ikke. Men det burde vi ellers kunne.

2) Hash får folk til at tage hårdere stoffer. Det kan man nogle steder også høre. Nej, det er simpelt hen lodret forkert, og det siger Sundhedsstyrelsen også. De har aldrig fundet nogen klare sammenhænge imellem, at man tager hårde stoffer, og forskellige parametre i folks liv, herunder heller ikke engang i socialklassen. Den eneste svage sammenhæng, de har fundet, var mellem en tidlig alkoholdebut og et senere misbrug, men altså ikke hash.

3) Så er der det med, at fri hash får flere til at ryge hash. Det er der absolut ikke noget der tyder på. Hverken i Holland, Portugal eller i de forskellige amerikanske delstater har vi set det ske. Så den er også skudt ned, desværre, Danmark. Forbuddet afholder ikke nogen fra at ryge det, hvilket den høje forbrugsgrad jo netop viser – over 40 pct. af en ungdomsgeneration har røget det – og det må jo tyde på, at det er nemt at skaffe, uanset om det er forbudt eller ej.

4) Hvis hash blev legalt, ville forbryderne bare begå anden kriminalitet, hører vi ligeledes. Altså, tanken om 100 pct. kriminalitetstilbagefald er alligevel ret vild på en eller anden måde. Så kunne man jo også bare bure folk inde for livstid, hvis de stjal et stykke Hubba Bubba-tyggegummi nede i kiosken. Men nej, det er jo sådan, at forbrydere handler rationelt, og at de også plukker de lavesthængende frugter først. Hashhandel er en af de forbrydelser, hvor man tjener mest på den mindste indsats, og hashhandel har ydermere den fordel, at både køberen og sælgeren er enige om transaktionen, hvilket er langt mindre grænseoverskridende end f.eks. voldskriminalitet. Der er derfor ikke andet end gode grunde til at tro, at hvis hashhandel blev legalt, ville nogle kriminelle vælge at droppe deres kriminelle løbebane, fordi udbyttet ikke længere stod mål med indsatsen og risikoen.

5) Hashandel er farligt. Det kan vi se på hashmarkedet i dag. Øh, ja, men det er jo, fordi det er illegalt, ikke? Altså, Al Capone var en farlig mand, men det var jo også, fordi han handlede illegalt. Og ja, sådan var det også med spiritusforbuddet i 1920'erne og 1930'erne i USA.

6) Hvordan skal man så sælge det? Skal børn kunne købe det? Og nej, selvfølgelig skal børn ikke kunne købe det. Hele idéen med det her er, at vi faktisk prøver at tage det ud af børnenes hænder, ligesom man gør det med de legaliserede cigaretter, som i dag er kontrolleret stærkt, og ligesom alkohol bliver kontrolleret stærkt, og vi laver her fra Folketingets side flere og flere tiltag for netop at sørge for, at børn og unge ikke kan få fat i hverken alkohol eller cigaretter.

7) Hvis der skal være en aldersgrænse, vil der jo bare blive et kriminelt marked for hash til personer under aldersgrænsen. Vi har i dag en aldersgrænse på salg af alkohol, og alligevel har vi ikke likvideringer på gaden over det lukrative marked for Limfjordsportere til de unge mennesker. Det er altså en virkelig sørgelig argumentation at komme med.

8) Hashrygning er simpelt hen bare forkert. Ja, men det er farven på mit slips nogle af dagene også ifølge min hustru, og det giver ikke nogen ret til at forbyde mig at gå med det slips. Det skal jeg lige sige til min egen hustru der, og at ophæve sine egne moralske domme til lov er en meget farlig vej at gå, og det er i øvrigt dumt, efter at vi har brugt et halvt årtusinde med at gøre op med den form for retsprincipper. Altså, vi kan jo prøve at læse Danske Lov, og så må vi jo konstatere, at det kører. Men hvis hashrygning er moralsk forkert, er lovgivning, der medfører likvideringer af drivebys på gaden jo endnu mere moralsk forkert.

9) Skal vi bare legalisere alt, hvad bander og kriminelle tjener penge på? Nej, loven skal beskytte mennesker mod overgreb fra andre mennesker, og to personer, der frivilligt udveksler penge for et rusmiddel som hash, begår ikke et overgreb.

Så har vi selvfølgelig det sidste punkt:

10) Hashrygningen vil få flere til at lytte til reggae. Og ja, der har I mig, det er et problem, den kan jeg ikke komme udenom.

Med de ord vil jeg sige tak.

Kl. 18:22

Første næstformand (Leif Lahn Jensen):

Tak. Så er det fru Heidi Bank.

Kl. 18:22

Heidi Bank (V):

Tak for det. Jeg kan jo forstå, at Liberal Alliance fuldstændig har fundet fodslag i den her sag sammen med den yderste venstrefløj. Jeg må ærligt indrømme, at jeg synes, at noget af det, jeg hører ordføreren stå og sige deroppe, er vildt nok. Et af de argumenter, der er blevet brugt flere gange i dag, er det her med de 40 pct.: Nå ja, der er jo alligevel 40 pct., der gør det på et eller andet tidspunkt, så derfor skal det da bare være lovligt. Men der er ikke nogen, der diskuterer, om det, hvis nu det bliver meget lettere tilgængeligt og i øvrigt er lovligt, lige pludselig bliver en meget mere indgroet vane med de skadelige virkninger, der er. Det undrer mig bare, når ordføreren også selv stolt står og siger, at ordføreren personligt tager afstand fra hash og de sundhedsmæssige konsekvenser. Det undrer mig lidt, så det kunne jeg godt tænke mig at høre lidt kommentarer til.

Kl. 18:23

Første næstformand (Leif Lahn Jensen):

Ordføreren.

Kl. 18:23

Steffen Larsen (LA):

Jeg har både som mester og som frivillig i forskellige foreninger haft med bl.a. unge misbrugere at gøre og hjulpet dem ud af deres misbrug og hjulpet dem til at få en normal hverdag, hvor man står op om morgenen og passer sit arbejde. Det lader til, at misbrug, som også Sundhedsstyrelsen har konkluderet ad flere omgange, har meget lidt at gøre med selve stoffet og meget at gøre med ens sociale tilstand, eller hvordan man personligt har det. Vi taler om selvmedicinering og lignende ting.

Altså, jeg tror ikke, at de her idéer om, at 40 pct. har prøvet det, er et argument for nærmest at forbyde det. Nej, det er et argument for det modsatte. Og det er et argument for det modsatte, fordi vi jo ser, at folk ikke bliver afhængige i stor stil af det her. Vi ser jo, at mennesker kan komme ud af det, og vi ser også, at de her unge mennesker kommer videre, hvis man giver dem den sociale hjælp, de skal bruge. Men hvis man kriminaliserer dem og sætter dem i fængsel og jager dem med knebler, tror jeg ikke at vi får dem ud af de her misbrug.

Kl. 18:24

Første næstformand (Leif Lahn Jensen):

Spørgeren.

Kl. 18:24

Heidi Bank (V):

Undskyld mig, dem, vi gerne vil jage, er jo først og fremmest de kriminelle. Der bliver sagt oppe fra talerstolen, at det, at man tager et narkotisk middel, sådan som jeg hørte det, ikke har betydning; det, der har betydning, er ens psykiske tilstand og ens helbredstilstand, i forhold til hvor afhængighedsskabende det er. Altså, det er jo lodret forkert. Det kan da ikke passe, at der står en ordfører på Folketingets talerstol og siger, at det ikke har betydning, om man tager narkotiske stoffer. Det vil jeg meget gerne have at ordføreren får præciseret, altså hvad der er op og ned der.

Kl. 18:25

Første næstformand (Leif Lahn Jensen):

Ordføreren.

Kl. 18:25

Steffen Larsen (LA):

Det har da betydning. Det var også det, jeg sagde. Men det er de sociale årsager, der gør, at man får et misbrug. Hvis man har det dårligt, starter man et misbrug. Man starter jo ikke et misbrug, bare fordi man kom forbi en klump hash. Altså, der er jo et eller andet inde i en selv, der gør, at man får et misbrug. Derudover må jeg sige, at jeg finder det mærkværdigt, at man går sådan op i de unge menneskers helbred på den måde, men at man så egentlig vil jage dem. For det er jo netop kriminaliseringen af narkotika, som er problemet her.

Kl. 18:26

Første næstformand (Leif Lahn Jensen):

Tak. Så er det hr. Kim Edberg Andersen.

Kl. 18:26

Kim Edberg Andersen (NB):

Det er jo altid interessant at følge en debat mellem Danmarks to – i hvert fald når de selv skal sige det – liberale partier. Den ene siger så, at den anden fuldstændig har misforstået det, men jeg vil faktisk godt komme Liberal Alliance til hjælp her, for det, der overrasker mig, er, at Danmarks Liberale Parti er så uliberale, at de ikke kan se, at det frie marked og kontrolleret salg, som det her er, rent faktisk kan være en hjælp i forhold til ikke at komme ud i et misbrug af andre stoffer, ikke fordi hash som sådan fører til det som udgangspunkt – det tror jeg ikke det gør – men jeg tror, at hvis salgsstedet er det samme, altså hos en kriminel pusher, som så også lige har lidt kokain og nogle ecstacypiller, så er det nemmere, når varerne ligesom ligger der.

Er ordføreren ikke enig i, at der kan være en idé i at adskille hashsalget – fred være med, at det så er staten, der gør det – sådan at når du vil købe hash, så det er det kun hash, du får tilbudt her.

Kl. 18:27

Første næstformand (Leif Lahn Jensen):

Ordføreren.

Kl. 18:27

Steffen Larsen (LA):

Det kan der sikkert være en udmærket god mening i, men som jeg også sagde i min tale, er det jo sådan, at sundhedsmyndighederne her i landet er kommet frem til, at cannabismisbrug ikke fører videre til misbrug af hårde stoffer. Men ja, grundlæggende er det sådan, at hvis du begynder at komme hos nogle virkelig hardcore kriminelle, som sælger alle mulige ting, så har du selvfølgelig muligheden for at købe det, men at man har muligheden for at købe noget, er ikke det samme, som at man gør det.

Kl. 18:27

Første næstformand (Leif Lahn Jensen):

Spørgeren.

Kl. 18:27

Kim Edberg Andersen (NB):

Vi hører Venstre, Danmarks Liberale Parti – det er svært med alle de liberale partier – sige, at det er så slemt at lave et kontrolleret salg af cannabis, men det er også sådan, at vi har sådan noget som lattergas, som er fuldstændig lovligt, og som jeg personligt er noget mere bekymret for end cannabis, når jeg ser de tomme flasker rundtomkring. Er ordføreren ikke enig i, at det virker en lille smule hult, når Danmark Liberale Parti er så frygtelig meget imod et kontrolleret salg af cannabis, når vi så samtidig kan fylde flødeskumschiffoner op med alt det lattergas, vi vil?

Kl. 18:28

Første næstformand (Leif Lahn Jensen):

Ordføreren.

Kl. 18:28

Steffen Larsen (LA):

Jeg kan jo starte med at sige, at jeg heller ikke synes, at unge mennesker bør misbruge lattergas, og det er jo på trods af, at det er ganske lovligt under denne regerings lovgivning, selv om den mener, at det at på nogen måde legalisere cannabis, selv i en begrænset form som det, vi foreslår her, vil være et problem. Så jo, jeg er fuldstændig enig i, at det er mærkeligt.

Kl. 18:28

Første næstformand (Leif Lahn Jensen):

Så er det hr. Per Larsen.

Kl. 18:28

Per Larsen (KF):

Tak for det, og tak for ordførerens tale. Jeg kan forstå på ordføreren, at der kun er lyksaligheder ved at lave den her model med legalisering af hash til over 18-årige, og at problemet dybest set kun er kriminalisering. Gælder den samme logik i forhold til andre narkotiske stoffer?

Kl. 18:29

Første næstformand (Leif Lahn Jensen):

Ordføreren.

Kl. 18:29

Steffen Larsen (LA):

Ja, det gør det et stykke hen ad vejen. Der er de samme rapporter fra bl.a. vores sundhedsmyndigheder, der jo siger, at misbruget af en lang række stoffer, f.eks. amfetamin og andre stoffer, bl.a. foregår som selvmedicinering i vores samfund. Og det er jo et problem, at vi understøtter et kriminelt marked med nogle af de her logikker. Der vil jeg dog også sige, at vi ikke går ind for en legalisering af hård narkotika. Vi går ind for en afkriminalisering af det, så vi kan få hjulpet folk og få dem i behandling, men det er en anden sag.

Kl. 18:29

Første næstformand (Leif Lahn Jensen):

Spørgeren.

Kl. 18:29

Per Larsen (KF):

Nu ved jeg ikke, om jeg lige hørte helt rigtigt, men altså, hvis den her logik ligesom skal gælde, skal man jo bare legalisere det hele og så sige: Så er den kriminalitet jo afskaffet.

Kl. 18:29

Første næstformand (Leif Lahn Jensen):

Ordføreren.

Kl. 18:30

Steffen Larsen (LA):

Jeg vil bemærke, at ordføreren ikke kan gå ned på apoteket i dag og bare sige: Jeg vil gerne have fentanyl eller andre opioide stoffer. Det kan han ikke, fordi de skal udskrives på recept. Og det er der, hvor en del af det her er, at vi også skal kigge på nogle af de skadevirkninger, der er, af stofferne. Vi skal også kigge på, hvad det er for nogle effekter, vi faktisk udsætter folk for, og i tilfældet cannabis er skadevirkningen meget, meget lille.

Kl. 18:30

Første næstformand (Leif Lahn Jensen):

Så siger vi tak til ordføreren. Der er ikke yderligere bemærkninger. Næste ordfører er hr. Per Larsen fra Det Konservative Folkeparti. Velkommen.

Kl. 18:30

(Ordfører)

Per Larsen (KF):

Tak for det, formand. Også tak til sundhedsministeren for at være her i salen og holde en udmærket tale. I Det Konservative Folkeparti mener vi ikke, det skal være lovligt at købe stoffer, som cannabis jo er, og staten skal aldeles ikke stå som afsender af farlige og afhængighedsskabende stoffer. Vi er rigtig bekymrede for den udvikling, det vil medføre, hvis vi legaliserer cannabis. Og vi skal ikke derud, hvor det er normalt at stå og ryge en joint til en gymnasiefest, hvis bare man er fyldt 18 år. Det er langt ude og dybt uansvarligt. Vi risikerer at friste unge mennesker, der kan ende i et misbrug, der kan og vil have store konsekvenser for deres fremtid.

Vi mener, det er fornuftigt og ansvarligt at tage afstand fra det her forslag, og det er omsorgsfuldt og rigtigt at beskytte vores unge mennesker mod fristelser, som kan have fatale konsekvenser – konsekvenser, de umiddelbart ikke selv er i stand til at forestille sig, når de til en gymnasiefest fristes til at nyde en af deres venners joint. For med en legalisering legitimerer vi det at ryge hash.

I Det Konservative Folkeparti mener vi, at en legalisering af et stof som cannabis er den helt forkerte vej at gå, og staten skal ikke facilitere at sælge narkotika – vi skal bekæmpe det. Man skal se den anden vej, hvis man vil det illegale hashmarked og den organiserede kriminalitet til livs. Derfor kan vi ikke støtte dette beslutningsforslag, og jeg skal hilse fra Dansk Folkepartis Peter Kofod og sige, at Dansk Folkeparti også kommer til at stemme imod.

Kl. 18:32

Første næstformand (Leif Lahn Jensen):

Tak. Der er et par korte bemærkninger, og den første er til hr. Torsten Gejl.

Kl. 18:32

Torsten Gejl (ALT):

Tak for talen. Nu siger ordføreren, at danske unge ikke skal stå og ryge hash til deres gymnasiefester. Det gør de jo allerede. Det har de gjort i mange, mange år. Der er jo hash og cannabis overalt på gymnasierne, i skolerne, folkeskolerne, på efterskolerne, højskolerne, overalt. Så det er jo ikke et spørgsmål om, at der, hvis vi legaliserer cannabis, er flere, der kommer til at stå og ryge hash, for det er jo det, det viser i de lande, der har gjort det, nemlig at det kommer der ikke. Så det er der, jeg ikke kan forstå, hvordan ordføreren kan sige, at danske unge ikke skal stå og ryge hash på baggrund af det her forslag, når det viser sig, at i de lande, der har legaliseret det, er der ikke flere, der står og ryger hash.

Kl. 18:33

Første næstformand (Leif Lahn Jensen):

Ordføreren.

Kl. 18:33

Per Larsen (KF):

Jeg synes jo som udgangspunkt, at hvis det er sådan, at man legaliserer det for de 18-årige, sender man jo et kraftigt signal om, at det her er ganske okay, det skal I bare gøre, det har ikke nogen som helst konsekvenser, det er et stof, som man sagtens kan bruge, uden at det har nogen konsekvenser. Og det er slet ikke det, som virkeligheden siger. Vi kan jo høre på dem, der arbejder i psykiatrien, at de siger, at det her simpelt hen er ganske uhensigtsmæssigt. Folk får hashpsykoser af det, og det påvirker dem måske resten af livet.

Kl. 18:33

Første næstformand (Leif Lahn Jensen):

Spørgeren.

Kl. 18:33

Torsten Gejl (ALT):

Ja, det er resultatet af den politik, som ordføreren står og forsvarer. Det er sket på ordførerens vagt. Det er, at der er en lovgivning, der betyder, at børn og unge kan købe cannabis af bander og kriminelle netværk i hele landet, og at der står unge og ryger joints på alle de gymnasier, som der er fest på. Så det, jeg ikke forstår, er, at ordføreren så siger, at det sender et dårligt signal. Jamen i de lande, hvor man har gjort det, har sendt det signal, at det skal være statskontrolleret, er der ikke flere, der begynder at ryge cannabis generelt.

Kl. 18:34

Første næstformand (Leif Lahn Jensen):

Ordføreren.

Kl. 18:34

Per Larsen (KF):

Nu kommer det jo an på, hvad det er for nogle undersøgelser, man henviser til. Vi har jo rent faktisk nogle undersøgelser, som viser, at det har haft den modsatte effekt. Jeg nævnte det bl.a. i spørgsmålet om Colorado, og der kom man ikke kriminaliteten til livs, og der bliver ved med at være kriminalitet på et niveau, som er uhensigtsmæssigt, samtidig så med, netop fordi det blev legaliseret, at forbruget af cannabis voksede.

Kl. 18:35

Første næstformand (Leif Lahn Jensen):

Så er det fru Zenia Stampe.

Kl. 18:35

Zenia Stampe (RV):

De Konservatives ordfører siger jo, at vi må gå en helt anden vej for at bekæmpe organiseret kriminalitet og hashmisbrug og hashhandel. Jeg kunne bare godt tænke mig at høre, hvad det er for en helt anden vej.

Kl. 18:35

Første næstformand (Leif Lahn Jensen):

Ordføreren.

Kl. 18:35

Per Larsen (KF):

Jamen det er jo et spørgsmål om, at man sørger for at sætte ind over for den kriminalitet, der foregår, og sørger for at få fat i de pushere, altså dem, som frister de unge mennesker. Det skal man jo bare intensivere.

Kl. 18:35

Første næstformand (Leif Lahn Jensen):

Spørgeren.

Kl. 18:35

Zenia Stampe (RV):

Jo, men det er jo den linje, der er blevet ført de sidste 20 år, og som ikke har ført til mindre salg eller mindre forbrug af hash. Tværtimod ved vi jo, at nogle af dem, der står og pusher inde på Pusherstreet, er udsatte unge mennesker, der bliver udnyttet af bandemiljøet til at varetage den her tjans. Er det mere af det, vi skal gøre i forhold til det, der involverer det her hashsalg og -forbrug, som jo nok vil være der uanset hvad? Er vejen frem stadig væk at sovse det ind i kriminalitet og så bare hele tiden skrue op for kontrollen og straffen?

Kl. 18:36

Første næstformand (Leif Lahn Jensen):

Ordføreren.

Kl. 18:36

Per Larsen (KF):

Jeg synes jo faktisk, at jeg har kunnet læse, også i bemærkningerne til forslaget her, at det jo ikke er sådan, at forbruget er vokset. Der er jo måske endda en positiv tendens, hvis man kigger på det. Så det er jo ikke sådan, at man kan sige, at det er fuldstændig forfejlet. Hvis nu det var sådan, at vi i øjeblikket havde en markant stigning i antallet af unge, som begyndte at ryge hash, så ville vi selvfølgelig have et problem. Man kan sige, at selvfølgelig har indsatsen ikke været nogen kæmpestor succes, men den har jo heller ikke været en kæmpestor fiasko.

Kl. 18:36

Første næstformand (Leif Lahn Jensen):

Så er det hr. Kim Edberg Andersen.

Kl. 18:36

Kim Edberg Andersen (NB):

Jeg anerkender fuldt ud, at Konservative så ikke ønsker det. Og det er jo ikke en legalisering; det bliver jeg nødt til at sige til ordføreren. Det er ikke det, der står. Der står kontrolleret salg. I forhold til legalisering er det igen lidt det der med, at hvis man ikke kan lide forslaget, skal man helst have det til at lyde af noget andet, end det egentlig er, og det er super fair. Sådan er politik: Så vælger man de ord, som underbygger ens eget.

Men mener ordføreren vitterlig, at man så har løftet opgaven, altså dem, der har kendt til den lovgivning, der gør, at det er ulovligt i Danmark? Har man løftet opgaven? For ordføreren og jeg er begge fra Nordjylland, og der kan vi nærmest i hver lille flække også købe hash, hvis vi ønsker det, inden for ganske, ganske få minutter.

Så har ordførerens parti, som jo er 100 år gammelt, løftet opgaven? Har de lavet en lov og sagt, at cannabis er forbudt, og så sørget for, at man ikke kunne købe det?

Kl. 18:37

Første næstformand (Leif Lahn Jensen):

Ordføreren.

Kl. 18:37

Per Larsen (KF):

Nu kan man jo altid drøfte det der med legalisering eller ikke legalisering. Altså, jeg ser det sådan set bare som, at der er to krav, der skal være opfyldt: Man skal være bosiddende i Danmark, og så skal man være over 18 år. Er det ikke så tæt på en legalisering, som det overhovedet kan blive? Det synes jeg umiddelbart det er. Så kan man selvfølgelig altid diskutere, om lovgivningen er blevet håndhævet i tilstrækkelig grad. Der kan man jo givetvis altid sætte lidt hårdere ind. Men jeg synes jo, at det vil være et skidt signal at sende til de unge mennesker, hvis det er sådan, at man legaliserer det på den måde, at man, hvis man bor i Danmark og er fyldt 18 år, bare kan hente det.

Kl. 18:38

Første næstformand (Leif Lahn Jensen):

Spørgeren.

Kl. 18:38

Kim Edberg Andersen (NB):

Men alene det, at man skal være over 18 år og bosiddende i Danmark, er jo så en de facto-stramning, i forhold til hvad der sker ude på Pusher Street. Der er jeg næsten sikker på, at jeg kan komme som fuldstændig helt sort mand på 16 år fra Uganda og købe det derude. Er vi ikke enige om det? Det er en de facto-stramning. Og så er vi tilbage til, om et forsøg med kontrolleret salg så vil føre til mere forbrug af cannabis. Der kan være en bekymring i forhold til det; der er jeg enig. Det kan der ikke helt være evidens for. Men hvis ordføreren ikke mener, at der sker en eksplosion i salget, at salget er det samme, må det her jo alt andet lige være bedre end det, vi tillader lige nu.

Kl. 18:39

Første næstformand (Leif Lahn Jensen):

Ordføreren.

Kl. 18:39

Per Larsen (KF):

Nu forstod jeg det ikke sådan, at det skulle legaliseres i det her forslag, altså at det skulle legaliseres for dem under 18 år. Men det bliver jo et signal at sende til de unge, at når man fylder 18 år, er det fuldstændig i orden. Så er det vel også i orden, når man er 17 år og 16 år og 15 år og 14 år og 13 år og 12 år.

Kl. 18:39

Første næstformand (Leif Lahn Jensen):

Så er det hr. Steffen Larsen.

Kl. 18:39

Steffen Larsen (LA):

Mange tak. Ordføreren siger, at han er bange for, at de unge skal blive fristede. Jeg kan afsløre for ordføreren, at ifølge Sundhedsstyrelsens undersøgelse af illegale stoffer i befolkningen blandt de unge, er vi gået fra, at det blandt de 15-16-årige skolebørn, altså 9.- og 10.-klasseseleverne i Danmark, var 12 pct., der havde prøvet cannabis i 2015, til at 17. pct. har prøvet cannabis i dag. Det er ifølge en undersøgelse fra 2022. Der må vi jo sige, at fristelsen i hvert fald lever i bedste velgående, og den lader endda til at blive værre under det her. Var det ikke en idé, at vi prøvede at kigge på nogle andre metoder til at styre og hjælpe de unge mennesker, end at vi lader dem blive fristet?

Kl. 18:40

Første næstformand (Leif Lahn Jensen):

Ordføreren.

Kl. 18:40

Per Larsen (KF):

Jo, men det er da ganske bekymrende, hvis det forholder sig, som ordføreren nævner her, at forbruget og antallet af unge mennesker, der har forsøgt at ryge det, vokser. Det må man da sige. Men det løser det her forslag jo på ingen måde. Jeg ser jo bare, at det bliver mere tilgængeligt, og at de 18-årige jo så har det lovligt på sig og nemmere lige, uden at det så har nogen konsekvenser for dem, kan stikke det ud til venner og bekendte, der ikke har samme alder. Jeg synes, det er et helt forfærdeligt forslag.

Kl. 18:40

Første næstformand (Leif Lahn Jensen):

Spørgeren.

Kl. 18:40

Steffen Larsen (LA):

Men ordføreren går jo selv ind for, at f.eks. cigaretter og lignende sælges under kontrollerede forhold, selv om det også er virkelig farligt, og at man også kan blive fristet af både cigaretter og andet tobak, og lad os sige alkohol. Det kan man også blive fristet af. Men det sælges under kontrollerede forhold og er begrænset til folk, der er over 18 år f.eks. Hvorfor kan vi ikke gøre det samme med cannabis? Det virker da oplagt.

Kl. 18:41

Første næstformand (Leif Lahn Jensen):

Ordføreren.

Kl. 18:41

Per Larsen (KF):

Helt grundlæggende er det jo rent faktisk sådan, at cannabis kan give nogle hashpsykoser, som kan være ganske forfærdelige for de mennesker, det går ud over. Det kan forfølge dem resten af deres liv. Derfor synes jeg ikke, der er nogen grund til at eksperimentere med det.

Kl. 18:41

Første næstformand (Leif Lahn Jensen):

Der er ikke flere spørgsmål. Vi siger tak til ordføreren. Og så er den næste ordfører fru Rosa Lund fra Enhedslisten. Velkommen.

Kl. 18:41

(Ordfører)

Rosa Lund (EL):

Tusind tak. Så står vi her igen, en masse retsordførere, som prøver at løse en af de største udfordringer, vi har i vores samfund på retsområdet, og endnu en gang nægter justitsministeren at forholde sig til det. Så nu kan vi stå her og tale op og ned om, hvorvidt nogle mennesker får en psykose, når de ryger en joint, og det er bare overhovedet ikke relevant at tale om, når vi snakker om afkriminalisering og legalisering.

Sidste år behandlede vi et forslag, der minder om det her, og den daværende regering valgte også dengang at sende en sundhedsminister, på trods af at forslaget var fremsat af fire retsordførere; på trods af at selv den socialdemokratiske ordfører ikke mente, at Sundhedsstyrelsen kunne bruges til noget i den her sag, for under vedkommendes ordførertale blev der sagt, at man ikke kunne, og jeg citerer, andet end at læne sig op ad politiets tal, da Sundhedsstyrelsen ikke kan se ind i fremtiden. Citat slut.

Derfor kunne man ikke vurdere konsekvenserne af en legalisering. Og hvis ikke Sundhedsstyrelsen og dermed ministeren dengang kunne vurdere konsekvenserne, forstår jeg ikke, hvorfor vi endnu en gang står her med en minister, som ikke kan forholde sig til den retspolitiske del af det her beslutningsforslag.

Vi ved, at der ikke kommer til at ske en stigning i forbruget af cannabis, hvis det bliver afkriminaliseret. Det er ikke sket i nogen af de lande, vi sammenligner os med, som f.eks. USA, Holland eller Portugal. Faktisk går det ofte den anden vej, nemlig at forbruget falder. Så hvordan politiet i et svar, jeg fik fra Justitsministeriet sidste år, kunne konkludere, at forbruget ville stige, er mig fortsat en gåde. Måske de i modsætning til Sundhedsstyrelsen har evnerne til at se ind i fremtiden gennem en eller anden magisk spåkugle, som de har i politiet.

Hvis ministeren vil gøre noget for dem, som ikke tåler at ryge hash eller cannabis, så har ministeren Enhedslistens fulde opbakning til at lave flere behandlingstilbud og mere forebyggende arbejde og til at give flere ressourcer til sundhedsvæsenet. Men at bruge det faktum, at nogle få bliver syge, til at fastholde et vanvittigt forbud, der på mange måder er ødelæggende både for dem, man ønsker at beskytte, men også for samfundet som helhed, synes vi i Enhedslisten er absurd.

Cannabis er et gigantisk marked, der finansierer næsten alt, hvad der har med rockere og bander at gøre. Samtidig trækker det helt utrolig meget på de ressourcer, vi har valgt at bruge på politi, anklagemyndighed, domstole og kriminalforsorg. Og hvorfor gør det det? Ja, det er der jo ikke rigtig nogen, der kan svare ordentligt på, bl.a. fordi vi ikke kan få justitsministeren herned i salen og diskutere det her spørgsmål.

Den eneste reelle grund til, at vi i Danmark har et totalforbud mod cannabis, er nok bare mest, at sådan plejer det at være. Det synes jeg er en utrolig dårlig grund. På trods af at politiet beslaglægger 5 t hash i gennemsnit – og det er altså en gigantisk mængde svarende til, at man kan lave ca. 20 millioner joints, alt afhængigt af hvor stærke de skal være – har bander og rockere jo ingen problemer med at forsyne hele markedet. Jeg bor selv på Nørrebro, og i en radius af 500 m fra, hvor jeg bor, er der i hvert fald tre steder, hvor der står nogle på gaden og sælger noget, der er ulovligt.

Så at sige, at vi ikke har et frit marked i dag, vil jeg sige er decideret løgn. Det her handler jo netop om at lave en legalisering, så vi kan tage markedet tilbage fra banderne og fra rockerne. Det er regeringen så ikke enig i. Et argument, jeg tit har hørt i forbindelse med bandekonflikter, og det har også været fremme i dag, er, at hvis man legaliserer cannabis, så finder banderne bare på noget andet kriminelt at foretage sig. Og der må jeg sige, at jeg er næsten hundrede procent sikker på, at hvis der var nogen, der kunne se et uudnyttet kriminelt marked for, hvad man kunne tjene penge på, så var de nok allerede i gang med det. Det er jo ikke sådan, at man tænker, at man har sin lille kriminelle fri hash-virksomhed, og så gider man ikke tage ud og stjæle designermøbler, lave menneskehandel eller alle de andre former for organiseret kriminalitet, som vi også ved at banderne bruger tid på i dag.

Så længe der er nogen, der efterspørger det, er der nogen, der leverer det, uanset om det er lovligt eller ej. Det er derfor, at vi synes i Enhedslisten, at vi skal tage kontrol over cannabismarkedet. Og derfor foreslår vi ikke en total legalisering; vi foreslår en forsøgsperiode. Det er en forsøgsperiode, vi foreslår. Jeg synes selv, det er meget tilforladeligt, stille og roligt. Det, der er det gode ved en forsøgsperiode, er jo, at hvis det viser sig, at jeg og de andre forslagsstillere på det her beslutningsforslag tager fejl, så kan man jo efter den forsøgsperiode sige: Det var ærgerligt, Enhedslisten og øvrige partier, I tog fejl, og vi fik ret.

Men man tør ikke lave den her forsøgsperiode. Man synes åbenbart, at det fungerer glimrende med det marked, vi har i dag. Tak for ordet.

Kl. 18:47

Første næstformand (Leif Lahn Jensen):

Tak til ordføreren. Der er ingen bemærkninger. Den næste ordfører er fru Zenia Stampe, Radikale Venstre. Velkommen.

Kl. 18:47

(Ordfører)

Zenia Stampe (RV):

Tak for det. Der er jo vældig mange perspektiver på den her debat, og jeg vil egentlig gerne starte med det helt overordnede, altså holdningen til at ryge cannabis. Jeg har det selv sådan, at det må da være ethvert voksent menneskes eget frie valg, om man har lyst til at nyde en joint. Samtidig kan jeg godt forstå, at der er en bekymring for, om folk falder i misbrug, og ikke mindst om unge mennesker begynder et misbrug. Derfor er vi heller ikke bare for at legalisere hash og slippe enhver kontrol, men jeg synes, det er værd at nævne i dag, at hvis voksne mennesker vælger at nyde en joint en gang imellem, bør det være deres frie valg. Det er i hvert fald for mig indbegrebet af at være liberal, altså at det ikke er mit valg som politiker, det er ikke statens valg, det er folks eget valg.

Men derfor står jeg her måske alligevel i dag og har mindre lyst til at snakke om liberalisme og frie valg, men mere om de mange mennesker, der lider under det system, vi har i dag – navnlig de unge, som bruger hash. Jeg hører mange, der har sagt her fra talerstolen i dag, at hvis vi laver det her statskontrollerede salg af hash, sender vi bare det signal, at det er okay at ryge hash. Men vi ved jo, at det er omkring 30-40 pct. af alle unge under 25 år, som har prøvet hash. Så signalet er i hvert fald derude, at det er noget, som mange gør. Selv om vi er en masse forældre, der sikkert vil fortælle vores børn, at det skal du måske vente lidt med, og at det er okay, at du gør det, når du bliver voksen og kan tage ansvar for dine egne handlinger, selv om vi er måske er mange, der gerne vil påtage os det ansvar på et tidspunkt eller forsøge at gøre det, er der mange, der køber hash og bruger hash, også unge mennesker, og vi ved, at det er noget, som er meget udbredt. Jeg bliver en lille smule provokeret over de mange indlæg i dag, der handler om signalet til de unge, er, at vi vælger at skubbe de 30-40 pct., som så vælger at prøve hash og købe hash, i armene på de kriminelle. Det synes jeg er det mest bekymrende, og det synes jeg er det sande gigantiske svigt fra Christiansborgs side og fra vores side som voksne mennesker, der skulle tage ansvar for unge mennesker. Vi ved, at der er mange, der gerne vil forsøge at ryge en joint, det kan vi så mene de burde vente med, men vi ved, at de gør det, og vel vidende, at de gør det, vel vidende, at de skal ud at skaffe hash, vælger vi, at de skal skaffe det igennem en kriminel underverden i stedet for et sted, hvor de vil møde uddannet personale, hvor overskuddet vil gå til forebyggelse, til behandling. Det er vores valg, og det har jo ikke ændret sig de sidste 20 år, hvor man ellers hele tiden har strammet skruen over for hashhandel.

Jeg læste lige en artikel, før jeg kom op på talerstolen i dag, hvor der stod, at kriminaliteten i Pusher Street bliver ved med at øges, og at der bliver anholdt omkring 500 mennesker derude hvert eneste år, altså pushere. Det er jo det, der er systemet i dag, og det er det, der er vores ansvar, nemlig at den kriminalitet findes, at unge mennesker bliver skubbet i armene på den kriminelle underverden, som har en interesse i at sælge mere, som har en interesse i at sælge noget, der er hårdere, som indimellem også blander giftstoffer i det, som de sælger, og som indimellem også gerne vil indrullere folk i deres egen kriminalitet og bandemiljø. Det er vores ansvar. Og så kan det godt være, man kan stå der og være en pæn middelklasse og synes, at mine børn altså ikke skal få sendt det signal, at hash er okay. Nej, det håber jeg vi så selv kan sige til vores børn. Men sagen er bare, at der er 30-40 pct., der alligevel går ud og køber den her hash og så med vores åbne øjne skal købe den i det kriminelle miljø, blive udsat for eksponering af hårdere stoffer, risikere at blive indrulleret i et bandemiljø. Det er så uansvarligt! Derfor støtter vi forslaget i dag.

Vi har i øvrigt været med til at fremsætte tidligere, men nåede ikke at være medforslagsstiller den her gang. Men vi støtter naturligvis det her forsøg med statskontrolleret salg af cannabis, så vi kan møde de unge mennesker, der træffer det valg, at de gerne vil prøve at ryge noget hash, at vi kan møde dem med uddannet personale, der kan tage en snak med dem om sundhedsskadelige effekter af cannabis, kan møde dem og tilbyde dem forebyggelse, behandling osv. osv. Vi mener simpelt hen, der er brug for, at der kommer en voksen, altså at vi er nogle, der er voksne og tager ansvar som voksne over for det system i dag, som svigter unge mennesker.

Kl. 18:52

Første næstformand (Leif Lahn Jensen):

Så er der et par korte bemærkninger. Den første er fra fru Heidi Bank.

Kl. 18:52

Heidi Bank (V):

Tak for det. Jeg har brug for at blive lidt klogere på, hvad det egentlig er, Radikale Venstre vil. For på den ene side har jeg hørt tidligere – det er jo ikke lang tid siden, at det blev debatteret – i forbindelse med de her puffbars og de problemer, som de giver, at det er Radikale Venstre imod. På den anden side går Radikale Venstre nu ind for, at man skal legalisere hash. Og der er mit spørgsmål bare, om det er, fordi man så gerne vil bytte rundt på, hvad det er, de kriminelle sælger i Danmark. Altså, hvad er logikken i det her? For jeg går ud fra, at det ene er ud fra et sundhedsmæssigt perspektiv, men at det med hashen så ikke er ud fra et sundhedsmæssigt perspektiv. Kan ordføreren gøre mig lidt klogere?

Kl. 18:53

Første næstformand (Leif Lahn Jensen):

Ordføreren.

Kl. 18:53

Zenia Stampe (RV):

Jeg må desværre afsløre min totale uvidenhed. Jeg ved ikke, hvad de der puffbars er, og jeg går ud fra, at det er en diskussion, man har haft blandt sundhedsordførerne. Men det er jo rigtigt, at hvis der er noget under opsejling, som man kan se er sundhedsskadeligt, så kan det jo godt være, at det vil hjælpe at gå ind og lave et forbud. Nu kan vi jo bare konstatere, at 20 år med en meget hård kurs over for hashsalg ikke har ført til et mindre hashsalg eller et mindre hashforbrug. Og det er jo bare derfor, vi siger, at nu må det svigt over for de unge mennesker, som vi presser ind i det kriminelle miljø, hvor de bliver eksponeret for hårde stoffer, simpelt hen stoppe. Vi bliver nødt til at tage et ansvar for, at når de går ud og køber hash, så skal det ske kontrolleret og ske over for et samvittighedsfuldt og uddannet personale, som ikke har en interesse i at sælge dem mere eller sælge dem noget, der er hårdere, eller i at føre dem ind i kriminalitet. Det burde vi tage et ansvar for.

Kl. 18:54

Første næstformand (Leif Lahn Jensen):

Spørgeren.

Kl. 18:54

Heidi Bank (V):

Altså, der kan altid være noget, der sker i ens eget bagland, som man ikke ved. Men jeg vil i hvert fald opfordre ordføreren til at komme tilbage i sin egen gruppe og få taget en samtale om det her, for der har faktisk kørt rigtig meget debat om de her puffbars, og der har jo været programmer om det på DR. Og jeg kan bare undre mig over, at man på den ene side står og siger, at man vil fjerne noget, fordi man så får løst hele det problem med kriminalitet, og at man ikke skal kriminalisere unge, og at der sandelig ikke skal være noget med det i forhold til middelklasseforældre – og hele den der måde, som retorikken er på omkring det fra ordførerens side. Men på den anden side står man altså fra det samme parti, som ordføreren er medlem af, og siger, at puffbars ikke skal være lovlige. Og vi synes også, at det er et problem med de puffbars, så det er vi jo sådan set enige i. Men hvad er det så med hash? Er det, fordi man vil flytte salget af puffbars over til de kriminelle nu?

Kl. 18:55

Første næstformand (Leif Lahn Jensen):

Så er det ordføreren.

Kl. 18:55

Zenia Stampe (RV):

Altså, nu har vi været med til at foreslå det her med et statskontrolleret salg af cannabis igennem mange år, også i Københavns Kommune. Det andet er en nyere problemstilling. Og igen, det er jo, fordi der er et stort antal af hash i dag; der er et forbrug af hash. Spørgsmålet er så, om man skal kunne stå her på Folketingets talerstol og ligesom vaske sine hænder og rense sin hænder og sige, at vi har sendt et signal om, at det ikke er okay, og at det så bare er de kriminelle, der tager sig af resten, eller om man vil gå ind og sige: Ja, det er måske ikke sjovt at skulle gå ind og sælge det her, men så tager vi dog kontrollen og fjerner det fra de kriminelle, og vi skærper vores unge mennesker fra de kriminelle. Det ansvar vil vi gerne tage på os, selv om det måske kan gøre, at vi får beskidte hænder.

Kl. 18:55

Første næstformand (Leif Lahn Jensen):

Tak. Så er det hr. Per Larsen.

Kl. 18:55

Per Larsen (KF):

Tak for det, og tak for ordførerens tale. Nu bliver der jo fremført en masse argumenter her, og det er jo ganske fint. Men jeg slog lige op her, for den forrige ordfører nævnte, at forbruger ikke stiger, hvis det er sådan, at man legaliserer det. Man har rent faktisk lavet en videnskabelig undersøgelse i USA, hvor man har sammenlignet forbruget i de stater, hvor det er legaliseret, og i de stater, hvor det ikke er legaliseret. Og det viser sig, at forbruget rent faktisk er 20 pct. højere i de stater, hvor det er legalt at anvende cannabis. Gør det ikke indtryk på ordføreren?

Kl. 18:56

Første næstformand (Leif Lahn Jensen):

Ordføreren.

Kl. 18:56

Zenia Stampe (RV):

Jo, jeg læste en undersøgelse fra Oregon. Jeg ved ikke, om det kun var den ene stat. Men der er jo også lavet tilsvarende undersøgelser i andre lande, så vidt jeg ved i Holland, hvor man ikke har kunnet vise et øget forbrug. Men jeg synes også, det er arten af forbruget, der i virkeligheden er interessant her. For jeg er bange for – men det er sådan noget, man kunne undersøge i forbindelse med de her forsøg – at det, vi gør, er, at vi skubber en bestemt gruppe sårbare unge – og det er derfor, jeg synes, der er sådan et vist lighedsperspektiv her – i armene på det kriminelle miljø, med risiko for at de kommer ud i kriminalitet og bliver afhængige, for at vi så til gengæld kan sende det signal, at det er forkert. Personligt tror jeg, at jeg som ung kun har prøvet at inhalere eller sidde med en joint en eller to gange. Det kan godt være, jeg havde gjort det lidt flere gange, hvis der havde været sådan et statskontrolleret tilbud. Men til gengæld kunne det være, der var nogle færre, der var endt som misbrugere, og nogle færre, der var endt i et misbrugsmiljø og kriminalitet, hvis det var foregået under kontrollerede forhold.

Kl. 18:57

Første næstformand (Leif Lahn Jensen):

Spørgeren.

Kl. 18:57

Per Larsen (KF):

Nu er det jo lidt vanskeligt at tage et enkelt land som Holland og så se, hvordan det går med forbruget der. Her er det rent faktisk et spørgsmål om, at man blandt mere end 3½ tusinde amerikanere har kigget på deres forbrug, i forhold til hvilken stat de bor i, enten en stat, hvor det er lovligt, eller hvor det ikke er lovligt. Men jeg synes jo et eller andet sted, at det giver et fingerpeg om, forbruget simpelt hen vokser, hvis det er sådan, at man bor et sted, hvor det er legaliseret. Og det er jo sådan set også legitimt nok at forestille sig. For man sender jo også et signal fra statens side om, at det her på mange måder er ufarligt og helt almindeligt, og at det kan man bare gøre. Synes ordføreren ikke, det er bekymrende?

Kl. 18:58

Første næstformand (Leif Lahn Jensen):

Ordføreren. 

Kl. 18:58

Zenia Stampe (RV):

Men det kunne være, at resultatet ville være – og det kunne vi sikkert have forskellige holdninger til – at der var lidt flere, der ville prøve det, fordi det ville være tilgængeligt på en anden måde og sådan en pæn middelklassepige, som jeg selv er, måske ville have været mere tryg ved at prøve det, hvis jeg kunne gå hen og købe det sådan et statskontrolleret sted. Det kunne godt være, at det på den måde førte til, at flere prøvede det. Det kunne så til gengæld også føre til, at der var færre, der blev bragt ind i et misbrug, at der var færre, der blev ført ind i kriminalitet, fordi at al hashhandel foregår i den kriminelle underverden.

Kl. 18:58

Første næstformand (Leif Lahn Jensen):

Så siger vi tak til ordføreren. Der er ikke yderligere korte bemærkninger, og næste ordfører er hr. Kim Edberg Andersen fra Nye Borgerlige.

Hr. Torsten Gejl går på som ordfører for forslagsstillerne, og det kan jeg se han glæder sig til.

Velkommen!

Kl. 18:59

(Ordfører)

Kim Edberg Andersen (NB):

Tak for det, og undskyld forsinkelsen, formand. Nå, nu har vi hørt, at det er et forslag om legalisering. Det er ikke det, der står. Der står, at det er et forslag om kontrolleret salg. I Nye Borgerlige havde vi nu nok ikke været så positive over for det, hvis der stod, at det var en legalisering, for så havde jeg nok set min vej ind i at støtte det her forslag, som jeg faktisk støtter, noget sværere, for i Nye Borgerlige kommer vi et andet sted fra.

Vi erkender de sundhedsmæssige problematikker, der er ved cannabis; det gør vi. Du kan få psykose. Du kan få det, første gang du ryger det. Det er ikke sundt. Det er ikke godt. Vi burde ikke have det. Men virkeligheden er også, at du kan få cannabis alle de steder, du vil, i dag inden for ganske få sekunder. Det er de facto legaliseret, fordi vi ikke har sørget for, at det var forbudt nok. Pusherne har rendt rundt i årevis og solgt lige for øjnene af betjente, kunne man dybest set have en fornemmelse af. Der bliver ikke gjort noget, og det er ikke, fordi betjentene tænker, at de ikke vil håndhæve lovgivningen. Det er, fordi der ikke er ressourcer til det. Folketinget har siddet på hænderne, for vi kunne jo have givet dem de ressourcer. Det er ikke, fordi politiet ikke har fortalt, at vi skulle sørge for, at Pusher Street ikke solgte hash, og så skulle de have haft mange flere ressourcer, men dem har vi ikke sendt; vi har ikke sendt dem en check.

I Nye Borgerlige bliver vi nødt til at spørge, hvordan vi så sikrer, at pushere ikke står uden for skolerne nu og sælger til vores børn. Ja, en måde kunne være at forsøge, om vi kunne tage markedet væk fra pusherne ved at sælge varen billigere – altså fjerne forretningsmodellen. Og så hører jeg en argumentation for, at det ikke kan lade sig gøre: For så sænker pusherne jo bare prisen. Som et borgerligt parti siger vi: Hvis vi skal konkurrere på prisen, har vi jo i det danske samfund fordelen af, at vi kan sænke skatter og moms og afgifter på cannabis, sådan at vi kan være konkurrencedygtige. Det er bare et spørgsmål om vilje, for på et tidspunkt gider pusherne ikke længere.

Det er alt andet lige noget nemmere at sende en fuldt lovlig lastbil – godt nok på diesel, for ellen trækker nok ikke hele vejen – ned til Marokko og fylde den med cannabis og køre den til Danmark, hvor den bare bliver vinket indover af glade toldere, der siger, at det er lovligt dansk cannabis, så det kan vi godt, end det er at smugle den under bæltet eller tape den fast under lastbilen og håbe på, at noget af den kommer igennem, fylde en bil eller to og så melde den første, sådan at tolderne har travlt, når den kommer over, og sådan at den næste bil kommer igennem. Det er selvfølgelig et stort tab.

Så selvfølgelig kan vi da skabe et marked, hvor vi kan sælge det billigere. Alt andet er pjatsnak. Det er en idé om, at vi skal holde fast i status quo, og det er der, jeg bliver ked af det, for det er en debat, der har været her altid, og vi har gravet os ned i skyttegrave. Det er jo ikke sikkert, at det her er lyksaliggørende i sig selv, og derfor vil det også være i en prøveperiode. Hvis det her ikke virker, må vi jo prøve noget nyt, men uanset hvor meget vi vil påstå andet, kan vi bare ikke stå herinde og påstå, at vi lige nu har styr på situationen, for det har vi ikke. Der bliver solgt til børn. Folk får hashpsykoser; det gør de. Det er virkeligheden nu.

Så kan vi skyde hinanden i skoene, at det er på modpartens vagt. Det kunne være noget mere interessant at prøve noget, der rent faktisk virkede. Det kan være, at det her virker, og hvis det her kan sørge for, at vores børn ikke møder en pusher uden for skolen, så er det der, hvor Nye Borgerlige siger, at vi gerne vil forsøge at støtte op om det her. Det er ikke, fordi vi som udgangspunkt, som Liberal Alliance måske synes, synes, at det skal være lovligt. Det er ikke sikkert; der står vi ikke, men som det er nu, virker det, vi gør, ikke, og derfor synes jeg, at vi skal give det her et skud.

I Nye Borgerlige synes vi, at når vi igennem 50 år har valgt at lukke øjnene for det, fortjener vi måske nu at tænke ud af boksen, komme op af skyttegravene, og ja, jeg er enig med sundhedsministeren i, at det her altså ikke er frygtelig sundt; det er det ikke. Derfor håber jeg, at det næste gang er en justitsminister, der kommer, for sundhedsministeren passer jo sit job, når hun siger, at det ikke er sundt; det ved vi jo alle sammen. Det er justitsministeren, vi skal have i tale for at finde ud af, hvordan vi får det her væk fra kriminalitet og ind på et marked, hvor vi måske har lidt mere kontrol, og virker det ikke, kan vi jo bare lade være med at genfremsætte det om 5 år. Vi har lavet forsøg i Folketingets historie, der er større end lige det her. Så i Nye Borgerlige støtter vi forslaget.

Kl. 19:03

Tredje næstformand (Karsten Hønge):

Der er en kort bemærkning til fru Heidi Bank, Venstre.

Kl. 19:03

Heidi Bank (V):

Tak. Nu har jeg flere gange hørt ordføreren fra Nye Borgerlige sige, at man kan købe det alle vegne, altså at det er nemt at få fat i. Og det fik mig til at tænke over noget. Altså, nu kommer jeg fra Aarhus. Jeg ville faktisk ikke ane, hvor jeg skulle gå hen, hvis jeg skulle købe det. Det kan godt være, det er min uvidenhed, men jeg ville simpelt hen ikke ane, hvor hulen jeg skulle købe det. Det kan være, at nogle andre kan oplyse mig om det. Men jeg ville vide, hvor jeg skulle gå hen at købe mælk, eller hvor jeg skulle gå hen, hvis jeg skulle have noget på apoteket, fordi det er lovligt. Men det her er ulovligt, og derfor må jeg indrømme, at så er det jo ikke noget, der interesserer mig, og derfor ved jeg ikke, hvor jeg kan handle det. De har ikke reklameskilte oppe, i hvert fald ikke sådan i det offentlige rum. (Kim Edberg Andersen (NB): Nej). Så det der med at sige: Det er lige så let som bare alt muligt andet, er det ikke sådan lige at stramme den lidt rigeligt fra Nye Borgerliges side? (Kim Edberg Andersen (NB): Nej, det er det faktisk ikke).

Kl. 19:04

Tredje næstformand (Karsten Hønge):

Jeg må bede om, at ordføreren lader spørgerne tale ud, inden der brydes ind.

Nu får ordføreren mulighed for at svare.

Kl. 19:04

Kim Edberg Andersen (NB):

Nej, det er det faktisk ikke. For virkeligheden er, at jeg ville have større problemer som en nordjyde i København med at finde ud af, hvor jeg kan købe billig mælk, og det ved jeg, for jeg må være medejer af to køer oppe i Nordsjælland, fordi jeg blev nødt til at købe det inde i Magasin.

Men jeg vil garantere for, at vi to, ordføreren og jeg, kunne tage hinanden i hånden, og så kunne vi gå ned på gaden her, og hvis der er en, der gider at pege, i hvilken retning Christiania ligger, og sige, at det er den vej, så ved vi – selv os, som ikke er kendt i København – hvor vi kan købe det henne. Så man skal lade være med at grave sig ned i den der med, at det ved man ikke, og i den der lykkelige uvidenhed. Så gemmer man sig i et argument, som ikke har ret meget med virkeligheden at gøre. Og jeg synes, det er dejligt, hvis ordføreren ikke har lyst til at bruge cannabis. Det har jeg heller ikke selv. Men det har bare ikke ret meget at gøre med, om et kontrolleret forsøg vil tage markedet ud af de kriminelles hænder, så vores børn er fri for at møde kriminaliteten, når de møder cannabissen, som 40 pct. af dem alligevel vælger at bruge.

Kl. 19:06

Tredje næstformand (Karsten Hønge):

Fru Heidi Bank.

Kl. 19:06

Heidi Bank (V):

Jamen det var nu ikke sådan for at være polemisk. Det var bare, fordi jeg faktisk sad og stillede mig selv det spørgsmål. Altså, når det nu, som ordføreren bliver ved med at sige, er så nemt, at det lige så godt kunne være lovligt – det er i hvert fald sådan, jeg har hørt argumentet fra ordføreren – så tænkte jeg bare: Er det så nemt? Og det eksempel, som ordføreren giver mig på, hvor jeg kan købe det i Aarhus, er så Pusher Street i København. Det synes jeg sådan set er en del af pointen i forhold til at sige: Måske skal det ikke være så tilgængeligt, at det er ligesom at gå hen og købe 1 l mælk.

Kl. 19:06

Tredje næstformand (Karsten Hønge):

Ordføreren.

Kl. 19:06

Kim Edberg Andersen (NB):

Jeg er faktisk heller ikke så kendt i Aarhus. Det er jeg ikke. Men jeg vil stadig væk vove den påstand, at hvis man bare holdt op med at være polemisk, tror jeg faktisk, at ordføreren og jeg også i Aarhus med ganske, ganske få spørgsmål ville kunne skaffe det. Det er jeg næsten sikker på. Jeg ville være overrasket, hvis Aarhus, som er smilets by, ikke nogle gange smiler, fordi de er på cannabis. Det ville jeg være overrasket over. Men det kan godt være. Det er sådan en oase. Det kan hr. Torsten Gejl forklare, for han er valgt i Østjyllands storkreds. Og ikke for at skyde ham i skoene, at han bruger det selv, men jeg er da sikker på, at han har noget lokalkendskab, der kan afgøre, om det er muligt at købe cannabis i Østjylland.

Kl. 19:07

Tredje næstformand (Karsten Hønge):

Der er ikke flere korte bemærkninger. Tak til hr. Kim Edberg Andersen, Nye Borgerlige. Så er turen kommet til ordføreren for forslagsstillerne, hr. Torsten Gejl, Alternativet.

Kl. 19:07

(Ordfører for forslagsstillerne)

Torsten Gejl (ALT):

Tak, formand. Jeg kan bekræfte Nye Borgerliges ordfører i, at man kan købe cannabis overalt i Aarhus, ligesom man kan det alle mulige andre steder i landet. Og det er, fordi regeringens misforståede, skadelige forbud mod cannabis er en total falliterklæring. Forbuddet betyder, at børn og unge og voksne, ikke bare i Aarhus, men i hele landet, kan købe cannabis i en hvilken som helst lille flække – vi har fået dem beskrevet farverigt fra talerstolen i dag – i hele det her land. Og der er ikke nogen i de kriminelle netværk, der sælger det her til vores børn, der er interesseret i at fortælle dem, hvad der er i stoffet – det bliver ikke deklareret. Det bliver ikke fortalt, hvad det er for nogle fyldstoffer, der er i; det bliver ikke fortalt, hvad det er for nogle afhængighedsskabende stoffer, der er i. Det bliver ikke deklareret – det har rockerne jo ikke nogen interesse i at gøre.

Der er fra den her talerstol blevet nævnt en lang række problemer ved cannabis af de ordførere, som er imod et forsøg med legalisering af cannabis. Det er blevet malet dramatisk op, i forhold til hvilke sundhedsskader det kan give, hvilke psykoser det måtte give – i det hele taget hvilke forfærdelige konsekvenser det kan have for unge, og det kan også være misbrug. Og jeg vil bare sige: Mal mere på, hvis I vil; det er sket på jeres vagt. Det er alt sammen et resultat af regeringens fallitagtige forbud mod cannabis. Det er sket, mens forbuddet har været der. Det er sket under den nuværende lovgivning. Så det vil sige, at dem, der repræsenterer den nuværende lovgivning, er ansvarlige for, at rockere sælger cannabis til børn og unge i hele landet.

Så kommer vi og vil lave et forsøg, hvor vi siger: Hvad nu med at lave et forsøg, hvor vi måske kunne bruge nogle af pengene til forebyggende foranstaltninger, og hvor vi kunne prøve at tage det ud af hænderne på rockerne, og hvor vi kunne prøve at lave en aldersgrænse osv. osv. Og så siger man, at det er et dårligt signal til de unge – så er det et dårligt signal til de unge. På den måde fastholder regeringen lovløshed og rockernes monopol på at sælge cannabis i det her land.

Vi vil gerne tage det ud af hænderne på rockerne. Vi ved da godt, at de ikke forsvinder, men der kan være tale om et marked på 3-4 mia. kr., og det kan de da ikke bare lige skabe over natten – så tjener vi lige 2 mia. kr. mere på våbenhandel og 2 mia. kr. mere på menneskehandel. Sådan foregår det jo ikke. Rockerne har det ligesom andre lyssky forretningsfolk – selvfølgelig udnytter de de markeder, de kan udnytte. Så nej, vi presser ikke hårde stoffer ned i halsen på de unge ved at legalisere cannabis. Altså, rockerne vil altid forsøge at tjene de penge, de kan, og mætter selvfølgelig også deres markeder og kan ikke bare lige pludselig åbne et nyt marked på 4 mia. kr. ved anden kriminalitet.

For at blive ved rockerne vil jeg sige, at der også er stemmer – og det er egentlig ret fornuftige stemmer – der siger: Jamen hvad med prisen? Hvis vi nu skal legalisere, hvad så med prisen? Sker der bare det, at der er en statskontrolleret handel af en eller anden art, og så står der en rocker og sælger det lidt billigere? Det er faktisk et validt argument; der skal vi faktisk være kloge og tænke os rigtig, rigtig godt om. Det duer ikke. Vi er nødt til at kunne sænke prisen; vi er nødt til at kunne underbyde rockerne, og vi er nødt til at kunne gøre det længe nok til, at rockerne bliver marginaliseret, og at det ikke kan betale sig for dem at importere og tage de store risici, der er.

Hvad er det så for nogle risici? I øjeblikket er det jo nærmest ligegyldigt – altså, politiet spilder deres tid på Christiania. Men hvis vi får legaliseret det, skal der være en aldersgrænse, og der har jeg det sådan: Ve dem, der bryder den. Altså, de politiressourcer, der i øjeblikket bliver brugt på Christiania og andre steder, skal selvfølgelig fokuseres og koncentreres omkring, hvem der måtte vove pelsen og sælge cannabis til mindreårige. Så der er masser og masser af ressourcer at sætte ind der.

Kl. 19:11

Hvis det er sådan, at vi legaliserer cannabis, vil vi også kunne tjene ganske mange penge. Rygterne siger, at omsætningen måske er på en 3-4 mia. kr. Det er jo nogle penge, som vi da hellere vil tjene i statskontrollerede virksomheder eller beskatte salget af og så bruge til forebyggelse – bruge dem til, at på det sted, hvor man køber sin cannabis, kan man få at vide, hvad der er i, og hvad det medfører, ligesom når man køber cigaretter. Vi får en kæmpestor chance for at hjælpe både dem, der er misbrugere, og som har problemer med cannabis, og dem, som vi ikke vil have ind i en misbrugsverden, ved at legalisere det, så vi kan komme med noget ordentlig kundeservice og en deklarering af stofferne og en god hjælp til dem, som måtte have ondt i livet – som LA også siger. Unge ryger jo ikke cannabis, fordi cannabis findes. Folk, der får et problem med stoffer, har jo ondt i livet. Og dér skal vi sætte ind og hjælpe med at finde ud af, hvordan de mennesker kan komme til at få en tilværelse, sådan at de ikke er afhængige af stimulanser for ikke at have så stor en rastløshed, at de ikke kan få hverdagen til at fungere.

Så vi foreslår at bruge et par milliarder på forebyggelse og behandling. Og derudover tror jeg, at i det øjeblik, cannabis bliver lovligt eller legaliseret, vil forældre have langt lettere ved at tale med deres børn om det. Altså, hvor tit kommer en teenagesøn eller teenagedatter hjem og siger: Far, jeg tager noget, der er ulovligt, men jeg vil godt lige høre, hvad din holdning til det er? I det øjeblik, hvor det er lovligt, har vi langt større mulighed for at tale med vores børn om det. Så forbuddet holder også dialogen mellem forældre og børn langt mere nede, end jeg mener skulle være tilfældet.

I forhold til det her konkrete beslutningsforslag vil jeg som ordfører for forslagsstillerne gerne takke LA, SF, Enhedslisten, Radikale og også Nye Borgerlige for at støtte det – vi støtter det selvfølgelig også i Alternativet. Vi kunne godt tænke os, at vi ikke skal være nummer sjok i Europa, når det handler om at tage ansvar for at sikre, at vores børn og unge går uden om cannabis eller andre stoffer. I Tyskland kan man finde ud af det, i Schweiz er man i gang, og det samme gælder Malta og Portugal. Og hvad er det for nogle ting, der bliver sagt om Portugal? Portugal er en kæmpemæssig succes. Det blev sagt her fra talerstolen, at det bare var fup. Det er det ikke. Da de startede med at afkriminalisere, lå de i toppen af Europa blandt de lande, hvor der dør flest af stofmisbrug. Nu ligger de absolut i bunden. Og så siger man: Jamen det er, fordi man tæller de samme folk med. Jo jo, men folk dør jo altså kun én gang.

Derfor har vi det sådan i Alternativet, at vi siger: Lad os regulere, lad os legalisere, lad os afkriminalisere – lad os gøre noget; lad os se at komme ud over stepperne; vi er klar til at diskutere det hele. Vi ser helst en legalisering, en ordentlig legalisering, en regulering, som jeg tror er det, fru Nanna W. Gotfredsen kalder det – det kan vi sagtens diskutere detaljer i. Men lad os få det gjort, så vi kan tage et større ansvar for børn og unge i det her samfund og alle dem, der desværre har en sårbarhed i sig, der gør, at de misbruger cannabis, i stedet for bare at lukke øjnene og forære salget til rockere og kriminelle netværk. Tak, formand.

Kl. 19:15

Tredje næstformand (Karsten Hønge):

Der er ingen korte bemærkninger. Tak til hr. Torsten Gejl, Alternativet.

Da der ikke er flere, som har bedt om ordet, er forhandlingen afsluttet.

Jeg foreslår, at beslutningsforslaget henvises til Retsudvalget. Hvis ingen gør indsigelse, betragter jeg det som vedtaget.

Det er vedtaget.

Det sidste punkt på dagsordenen er:

6) 1. behandling af beslutningsforslag nr. B 115:

Forslag til folketingsbeslutning om en akutpakke til erhvervsskolerne og genopretning af erhvervsskolernes økonomi.

Af Mai Villadsen (EL) m.fl.

(Fremsættelse 21.04.2023).

Kl. 19:16

Tredje næstformand (Karsten Hønge):

Den første, der får ordet, er ordføreren for forslagsstillerne, fru Mai Villadsen, Enhedslisten.

Kl. 19:16

Begrundelse

(Ordfører for forslagsstillerne)

Mai Villadsen (EL):

Tusind tak, formand. Vi har nogle fantastiske erhvervsuddannelser i Danmark, og sidste år uddannede de over 25.000 unge. Det er rigtig godt, men de lider også økonomisk nød, og derfor har vi fremsat det her beslutningsforslag. Jeg tror, at vi næsten alle sammen i den her sal kan være enige om, at vi har behov for flere unge på erhvervsuddannelserne – i virkeligheden ikke kun unge, men folk fra vores land. Vi har en fælles målsætning: Vi skal simpelt hen have flere på erhvervsskolerne.

Det kræver mange forskellige ting, ikke kun økonomi. Det kræver, at vi gør noget i folkeskolen. Det kræver, at vi ændrer rigtig meget i vores uddannelsessystem. Men det kræver også, at vi har nogle skoler, som har en holdbar og stærk økonomi, så de kan fastholde dygtige lærere, sådan at de kan blive ved med at drive en god skole. Derfor blev jeg også glad, da jeg læste i regeringsgrundlaget, at regeringen faktisk agter at gøre noget, også ved erhvervsskolernes økonomi. Og derfor undrede det mig desto mere, da jeg så finanslovsforslaget og den finanslov, som det endte med at blive, hvor man ikke rakte en redningskrans ud til erhvervsskolerne.

Derfor vil jeg og en række andre gerne række en redningskrans ud til regeringen, for vi er mange, der faktisk gerne vil være med til både at finde penge, men også til at sikre, at der kommer en løsning på det problem, vi står med. For kort fortalt har de sidste år været hårde. 800 medarbejdere blev fyret alene i 2022 som følge af faldende elevtal, men også fordi økonomien er stram på grund af stigende priser m.v. Derfor lægger vi op til her, at det ikke skal være et fast beløb, men at man fra regeringens side indkalder til en forhandling, så vi sammen kan se på den her udfordring. Tak.

Kl. 19:18

Tredje næstformand (Karsten Hønge):

Tak til fru Mai Villadsen, Enhedslisten. Forhandlingerne er åbnet. Den første, der får ordet, er børne- og undervisningsministeren.

Kl. 19:18

Forhandling

Børne- og undervisningsministeren (Mattias Tesfaye):

Tak til medlemmerne af Enhedslistens folketingsgruppe, som har fremsat det her beslutningsforslag om en akutpakke til erhvervsskolerne og om genopretning af erhvervsskolernes økonomi. I bemærkningerne til forslaget og i den indledende tale fra Enhedslistens ordfører nævnes der også de afskedigelser, der har været på erhvervsskolerne det seneste år.

Jeg vil godt starte med at slå fast, at vi fra regeringens side ønsker en markant styrkelse af erhvervsuddannelserne, sådan som det fremgår af regeringsgrundlaget. Sidste år blev der er uddannet godt 27.000 faglærte i Danmark, men der er heldigvis gode og meningsfulde jobs til mange, mange flere. Det handler om omsorg for de ældre, hvad angår social- og sundhedshjælpere og -assistenter; det handler om den grønne omstilling, bl.a. de tekniske fag i byggeriet og i transportsektoren; det er industrivirksomhederne; og det er alle de andre opgaver, som faglærte arbejder med hver eneste dag.

Men over de sidste mange år er elevtallet på erhvervsuddannelserne samlet set faldet, mens det er steget på det almene gymnasium, stx. Derfor er det også naturligt, at erhvervsskolernes taxametertilskud samlet set er faldet, og derfor er det også naturligt, at der samlet set er brug for færre undervisere til at undervise færre elever. Skolernes bevillinger er nemlig tilpasset elevtallet.

Problemet for Danmark og for skolerne og for de mange unge og voksne, der går på erhvervsuddannelserne ikke mindst, er, at der er for få af dem, der vælger en erhvervsuddannelse, som også gennemfører den. Derudover har aktiviteten og søgningen på teknisk gymnasium, altså htx, været dalende de seneste år, hvilket også kan have bidraget til afskedigelser på erhvervsskolerne i 2022. Det er jo sådan, at en ret stor del af erhvervsskolernes økonomi består af gymnasieaktivitet.

I regeringsgrundlaget understreger vi, at vi vil investere i erhvervsuddannelserne. Vi vil investere i det rette udstyr, de rette lærerkompetencer og med fokus på arbejdsmarkedets behov, herunder særlig den grønne omstilling. Finansloven for 2023, som vi har indgået aftale om med Socialistisk Folkeparti, Liberal Alliance, Radikale Venstre og Dansk Folkeparti, er ud over at være, hvad den jo altid er, et politisk kompromis om landets finanser, også en speciel finanslov, der er forhandlet midt i et kalenderår og med fokus på sikker drift. Og det er noget, der gør den lidt særlig.

Alligevel er der faktisk på den her særlige finanslov for 2023 videreført en ordning med, at ledige kan få 110 pct. af dagpengesatsen udbetalt, hvis de uddanner sig på en erhvervsuddannelse – noget, som bl.a. har stor betydning for social- og sundhedsskolerne. Vi har forhøjet særtilskuddet til mindre erhvervsskoler uden for de større byer. Det er tredoblet til 30 mio. kr. Der er blevet afsat midler til arbejdsmarkedsuddannelserne, altså amu. Der er afsat midler til den forberedende grunduddannelse – endda et betragteligt beløb. Grunden til, at det er relevant i den her diskussion, er, at der er en ret høj overgang fra den forberedende grunduddannelse til erhvervsuddannelserne. Derudover er det også sikret, at elektrikeruddannelsen, der er en af de største erhvervsuddannelser, er blevet styrket med flere undervisningsuger og dermed også mere økonomi.

Forberedelsen af finanslovsforslaget for 2024 er vi i fuld gang med og langt med. Det er også en finanslov, der i højere grad vil afspejle de prioriteter, der fremgår af regeringsgrundlaget, herunder på erhvervsskoleområdet. Jeg håber derfor også, at mange partier vil stå bag den finanslov, som skal forhandles til efteråret.

Om forslaget om en akutpakke vil jeg sige, at rigtig meget jo er forsøgt gennem årene for at øge tilgang til erhvervsuddannelserne. Meget er også forsøgt for at få færre til at falde fra, når de først er begyndt, både de unge og de voksne, men vi får stadig væk uddannet for få faglærte, altså ca. 27.000 om året. Og vi må nok også erkende, at de lette løsninger er testet af, og de virkede ikke. Jeg tror, en af årsagerne er, at erhvervsskolernes udfordringer nok er mere strukturelle, end de er akutte. Jeg tror f.eks., vi skal forholde os mere specifikt til de enkelte brancher og fag, som dækker de mere end 100 faglige uddannelser, som der samlet set er på erhvervsuddannelserne.

Kl. 19:23

Samtidig tror jeg, vi skal se på hele uddannelsesvejen. Jeg synes personligt, at de ambitioner, der er i folkeskolens formålsparagraf om almen dannelse, er meget smukke, men at det i praksis bliver udfoldet alt for snævert. Det er, som om vi har mistet balancen mellem fagenes praktiske side og teoretiske side. Vi har brug for en bedre kobling mellem teori og arbejdslivet, og vi skal turde tage diskussionerne om, hvordan vi får virkeligheden ind i timerne, så alt ikke bliver så abstrakt, som det er i dag for mange elever i folkeskolen.

Sådan en folkeskole, der knytter sig tættere an til arbejdslivet, tror jeg også vil tænde en interesse for det faglærte arbejde i flere elever.

Vi skal også se på de unges grundlag for at vælge ungdomsuddannelse efter grundskolen – altså, om det valg er tilstrækkeligt oplyst. Min påstand er nok, at mange reelt træffer det valg i blinde. Selv om vi har mere end 12.000 timers undervisningspligt i Danmark, er der mange, der reelt vælger uddannelse efter folkeskolen uden at ane, hvad der er af muligheder. Endelig er der også behov for se på vejene fra voksen- og efteruddannelsessystemet og ind på de faglærte uddannelser.

Der er altså behov for at skrue på flere knapper for at få uddannet flere faglærte, men det skal være med dét fokus, altså at få flere faglærte, og ikke midlertidige akutpakker, hvis man spørger mig. Opgaven er ikke at hjælpe skolerne; opgaven er at hjælpe samfundet med flere faglærte, hjælp de unge med at vælge ungdomsuddannelse og hjælpe de voksne med at få en uddannelse sent i livet.

Det fremgår også af regeringsgrundlaget, at regeringen ønsker at se på de økonomiske styringsmodeller, der er på de forskellige ungdomsuddannelser. Det er f.eks. nærliggende at se på, hvordan der skabes et mere robust økonomisk grundlag for at drive erhvervsskoler, hvilket kan være mere administrativt tungt end for gymnasier, hvor eleverne groft sagt træder ind ad døren den ene dag og først går ud ad døren igen 3 år efter. Det er lidt mere kompliceret på en erhvervsuddannelse.

Når alt det her er sagt, vil jeg også sige, at erhvervsuddannelserne jo i virkeligheden lidt er et Christiansborgord. Det findes ikke rigtig i den virkelige verden. Her findes der landbrugsskoler, som mange steder er flotte og velfungerende og i øvrigt har en stigende søgning, særlig blandt de helt unge, så findes der social- og sundhedsskoler, som også har haft stigende søgning – jeg har lige set tallene fra januar i år, og det ser rigtig flot ud. Vi har de højeste tal siden 2017, da man omlagde uddannelserne. Men jeg kender også flere tekniske skoler, som virker noget mere nedslidte end både landbrugsskolerne og sosu-skolerne gør, og hvor jeg synes at man særlig de steder, hvor der er uddannelser, der er meget tæt knyttet til den grønne omstilling, halter for langt bagefter, både hvad angår lærernes kompetencer, og hvad angår det faglige udstyr. Der trænger de skoler nok til lidt mere kærlighed, end de får i dag.

Vi har ikke fra regeringens side lagt os endeligt fast på konkrete tiltag til, hvad der skal sikre flere faglærte, men vi er i gang med at se meget grundigt på udfordringer og mulige løsninger og vil i den forbindelse tage inspiration fra alle, der arbejder omkring uddannelserne. Det gælder også lærlingeoprøret, som heldigvis, synes jeg, er nævnt i beslutningsforslagets bemærkninger, og som har været et meget tiltrængt og relevant indlæg i debatten om erhvervsuddannelserne fremtid.

Løsningerne bliver altså identificeret sammen med de mennesker, der er omkring uddannelserne, herunder arbejdsmarkedets parter, og det er vigtigt for mig, at vi gør noget klogt frem for noget akut. Vi skal finde løsninger, som tager fat om problemets rod, så vi ikke år efter år har den samme diskussion om mangel på faglærte. Det er med de ord, jeg vil sige, at regeringen ikke støtter forslaget, men til gengæld ser frem til diskussionen og den fortsatte debat. Tak for ordet.

Kl. 19:27

Tredje næstformand (Karsten Hønge):

Første korte bemærkning er til fru Mai Villadsen, Enhedslisten.

Kl. 19:27

Mai Villadsen (EL):

Tusind tak, og tak til ministeren for en tale, som jeg langt hen ad vejen er meget enig i. Der er behov for en mangfoldighed af løsninger, hvis vi skal komme problemet med, at der mangler erhvervsuddannede i det her land, til livs. Så det er der ingen tvivl om.

Men der, hvor jeg står af, er, når ministeren siger, at der ikke skal akutte løsninger til. Jeg må bare påpege, at det også er det, som lærlingeoprøret siger at der er behov for; det er det, fagbevægelsen siger at der er behov for; det er også det, skolerne siger at der er behov for. Og nej, det her skal ikke laves for at hjælpe skolerne, som ministeren siger, men for at hjælpe samfundet. Men skolerne er jo dem, der faciliterer, at de her unge mennesker eller mennesker i det hele taget, der går på en erhvervsuddannelse – hvad end det er en sosu-skole, en landbrugsskole eller en teknisk skole – bliver klædt på og kommer ud og gennemfører. De har måttet fyre 800. Berører det ikke ministeren, at der er så mange – både fagbevægelse, skoler og lærlingeoprøret – som mener, at der både er behov for noget strukturel, men også akut økonomisk hjælp?

Kl. 19:28

Tredje næstformand (Karsten Hønge):

Ministeren.

Kl. 19:28

Børne- og undervisningsministeren (Mattias Tesfaye):

Jeg vil måske starte med at sige, at det er rigtigt, at der er færre ansatte på erhvervsskolerne nu, end der var for 1 år siden. Men pr. elev er der sådan set flere ansatte nu, end der var for 10 år siden. Den økonomi, der bruges pr. elev, er også svagt stigende. Så det er ikke sådan, at erhvervsskolerne pr. elev er økonomisk udsultet, men det er klart, at jo færre elever der kommer i klasserne, jo færre taxameterpenge kommer der, og jo dyrere er det at drive undervisningen. Og det er heldigvis ikke sådan, at tekniske skoler bare lukker et hold, hvis der kun sidder 11 i klassen. Heldigvis driver de undervisningen, og det er jeg jo kun glad for. Så det er slet ikke for at negligere udfordringerne. Det er bare for at sige, at det ikke er sådan, at erhvervsskolerne samlet set har været underlagt voldsomme nedskæringer. Det er snarere sådan, at de har haft kraftig elevtilbagegang, og det er det, jeg synes er udfordringen.

Kl. 19:29

Tredje næstformand (Karsten Hønge):

Fru Mai Villadsen.

Kl. 19:29

Mai Villadsen (EL):

Nej, jeg er jo glad for, at dengang vi havde et tættere samarbejde med Socialdemokratiet, var vi sammen om at stoppe nedskæringerne også på uddannelserne her. Udfordringen er bare, at selv om der kommer flere penge, stiger udgifterne også. Og det er den virkelighed, man har mødt særlig i den her periode efter krigen i Ukraine, hvor priserne virkelig er steget.

Mit spørgsmål skal egentlig være meget enkelt: Hvornår kommer der så nogen økonomiske løsninger? Regeringen har skrevet det, og man varsler måske noget i finansloven, men kan vi være sikre? For samtidig sidder vi i nogle andre forhandlinger, hvor det ser ud til, at der måske først kan komme penge på bordet fra 2027 og 2028. Er det først der, hvor man kan forvente noget fra erhvervsskolernes side?

Kl. 19:30

Tredje næstformand (Karsten Hønge):

Ministeren.

Kl. 19:30

Børne- og undervisningsministeren (Mattias Tesfaye):

Nej. Vi sidder og arbejder på finansloven for 2024, og af den vil regeringens prioriteter fremgå, herunder erhvervsskoleområdet. Jeg kommer ikke til at kunne sætte tal på i dag, men det er jo så på den anden side af sommerferien i slutningen af august.

Kl. 19:30

Tredje næstformand (Karsten Hønge):

Den næste korte bemærkning er til fru Karina Adsbøl, Danmarksdemokraterne.

Kl. 19:30

Karina Adsbøl (DD):

Tak for det. Bøjede søm, forældet værktøj og hundredvis af fyringer er realiteten på mange af landets erhvervsskoler, og så står ministeren på talerstolen og siger, at der ikke er brug for nogen akutpakke, for tingene skal gøres klogt. I Danmarksdemokraterne har vi selv foreslået en akutpakke, og vi havde selv et forslag med til finanslovsforhandlingerne og har fremlagt vores eget finanslovsforslag, og det havde vi også med til forhandlingerne med regeringen. Jeg undrer mig, for i valgkampen var der ikke den ting, man ikke ville gøre for erhvervsskolerne, og man var ude at love alt muligt, og regeringen har også lovet, at der vil komme midler til erhvervsskolerne. Så bruger ministeren den undskyldning, at man lavede en finanslov midt i året. Altså, det er jo ikke nogen undskyldning for ikke at prioritere erhvervsskolerne. Så hvad er baggrunden for, at regeringen ikke har levet op til det, den lovede i valgkampen?

Kl. 19:31

Tredje næstformand (Karsten Hønge):

Ministeren.

Kl. 19:31

Børne- og undervisningsministeren (Mattias Tesfaye):

Socialdemokratiet gik til valg på et økonomisk løft af erhvervsuddannelserne fra 2024 på mellem 400 og 500 mio. kr. Venstre gik også til valg på en styrkelse af erhvervsuddannelserne, men med et lidt andet beløb, og jeg husker ikke, om Moderaterne også på samme måde havde en økonomisk prioritering af erhvervsuddannelserne. Men det er sådan set noget, alle tre partier er enige om at skulle prioritere. Jeg kommer som sagt ikke til at kunne sætte beløb på i dag, men jeg kan sige, at jeg er dybt opmærksom på, at det, der var vores eget valgløfte, var, at vi fra 2024 ville styrke erhvervsuddannelserne økonomisk, og at det i øvrigt også står i regeringsgrundlaget, at erhvervsuddannelserne skal styrkes.

Kl. 19:32

Tredje næstformand (Karsten Hønge):

Spørgeren.

Kl. 19:32

Karina Adsbøl (DD):

Jeg undrer mig bare. Når alle, både erhvervsskolerne og andre, er ude at sige, at der akut er brug for hjælp, fordi der er forældet værktøj og skoler, der har huller i taget, og andet, hvorfor er det så, at man skal vente til 2024? Hvorfor er det så, at man ikke har prioriteret det i den her finanslov? Det undrer mig bare, men måske kan ministeren oplyse, om der bliver indkaldt til nogle forhandlinger om erhvervsskolerne og økonomien for erhvervsskolerne.

Kl. 19:33

Tredje næstformand (Karsten Hønge):

Ministeren.

Kl. 19:33

Børne- og undervisningsministeren (Mattias Tesfaye):

Først vil jeg sige, at der faktisk er flere elementer i den netop indgåede finanslovsaftale, der direkte eller indirekte støtter erhvervsuddannelserne. Der er en ret kraftig opprioritering af elektrikeruddannelsen, der er en af de største erhvervsuddannelser. Der er en tredobling af tilskuddet til erhvervsskolerne uden for de største byer. Der er en videreførelse af det her med, at man, hvis man er arbejdsløs, kan tage uddannelse på 110 pct. af dagpengene. Som jeg sagde i min tale, har det en ret stor betydning for social- og sundhedsskolerne, og så er der en ret kraftig styrkelse af fgu, som er en meget vigtig overgang til erhvervsuddannelserne. Så der er flere forskellige initiativer. Regeringens økonomiske politik vil jo blive diskuteret i sin rette sammenhæng, når finansloven skal forhandles. Tingene vil ikke blive diskuteret sådan løsrevet fra hinanden.

Kl. 19:34

Tredje næstformand (Karsten Hønge):

Næste korte bemærkning er til fru Astrid Carøe, SF.

Kl. 19:34

Astrid Carøe (SF):

Tak for det, og også tusind tak for en meget fin tale fra ministerens side. Jeg synes ikke, at der er nogen tvivl om, når man hører ministeren tale om det her emne, at det er noget, der ligger ministeren meget på sinde, og at man gerne vil styrke erhvervsskolerne, og det trøster mig, i forhold til at vi nok skal få set på det her på et tidspunkt. Jeg er også meget enig med ministeren i, at de langsigtede løsninger skal laves klogt. Men jeg undrer mig dog alligevel over, at regeringen ikke kan se, at der er behov for en akutpakke her og nu, indtil vi finder ud af, hvad de langsigtede løsninger skal være. Ministeren nævner, at afskedigelser ude på skolerne bunder i færre elever. Det er rigtigt nok, at det er en af forklaringerne på det, men det gør det jo ikke mindre kritisabelt, at der er 800 færre ansatte ude på skolerne til at undervise eleverne. På ministeren har jo ret i, at et hold på 11 elever koster mere end et hold på 15, hvis man får penge pr. elev. Samtidig er uddannelsernes økonomi enormt konjunkturafhængig og afhængig af eleverne. Så er der ikke behov for, at vi akut, nu og her, sætter ind med en finansiering til erhvervsskolerne, indtil vi finder ud af, hvad den kloge løsning er, i fællesskab, bl.a. på grund af de faldende elevtal, men også på grund af de stigende priser?

Kl. 19:35

Tredje næstformand (Karsten Hønge):

Så får ministeren lejlighed til at svare.

Kl. 19:35

Børne- og undervisningsministeren (Mattias Tesfaye):

Min egen oplevelse er, at landbrugsskolerne faktisk fremstår godt og har det godt. Der bliver bygget til flere steder. De er populære. Der er flere, der søger dem. Sosu-skolerne har overrasket mig positivt. Handelsskolerne er lidt en historie for sig, som jeg ikke lige vil komme ind på her. Men de tekniske skoler synes jeg nogle steder – langtfra alle steder – fremstår temmelig nedslidt, og særlig de steder, hvor man er meget tæt knyttet til den grønne omstilling, synes jeg at udstyret fremstår utidssvarende og faglærernes kompetencer ret hurtigt bliver forældet. Det er ét sted, hvor jeg kan se at der er behov for at sætte ind. Det er ikke noget med, at det er akut, og at det behøver at ske i maj i stedet for i november. Hvis man kigger på social- og sundhedsuddannelserne, handler det egentlig ikke om sådan de fysiske rammer omkring uddannelserne, men mere om, at det er en elevgruppe, som for manges vedkommende har det svært. Det er faktisk mest de voksne; rigtig mange taler ikke godt nok dansk til at kunne gennemføre uddannelsen. Og der er det for mig sådan set ikke så meget et spørgsmål om at skulle købe alt muligt udstyr eller efteruddanne lærerne. Det er faktisk mere et spørgsmål om at prøve at hjælpe de elever, som egentlig har fagligheden på plads, men som måske har nogle sproglige forudsætninger eller nogle personlige forudsætninger, der gør, at de har svært ved at blive på uddannelsen. Så det er derfor, at jeg gerne vil være lidt mere præcis.

Kl. 19:36

Tredje næstformand (Karsten Hønge):

Tak. Så er det fru Astrid Carøe for sit andet spørgsmål.

Kl. 19:36

Astrid Carøe (SF):

Tak for det. Jeg er meget enig med ministeren i, at det er forskellige problemer, som der er ude på skolerne, og derfor er det også helt rigtigt, at vi ikke fra Christiansborgs side kan vide, specifikt hvad pengene skal bruges på. Men ikke desto mindre siger skolerne, at der har været markante besparelser, både på grund af faldende elevtal – det giver sig til udtryk i de seneste tal, vi har fået, med de 800 afskedigelser – men også på grund af de stigende priser på både udstyr og materialer. Og derfor er der behov for en akutpakke her og nu, ligesom vi, i øvrigt i samarbejde med Socialdemokratiet, har givet til vuc-sektoren over en årrække, indtil vi finder ud af, hvad den langsigtede kloge løsning er for dem. Kan vi ikke gøre det samme med erhvervsuddannelserne, indtil vi finder ud af, præcis hvor det er, vi skal sætte ind, og finder penge til det på finansloven?

Kl. 19:37

Tredje næstformand (Karsten Hønge):

Ministeren.

Kl. 19:37

Børne- og undervisningsministeren (Mattias Tesfaye):

Altså, regeringen kommer jo til at præsentere sit finanslovsforslag i slut august. Det er trods alt lige om lidt. Vi skal også på sommerferie. Og efter det skal finanslovsforslaget jo forhandles, og det ville jo være naturligt for en regering, der hævder i sit regeringsgrundlag, at man vil prioritere erhvervsuddannelserne, at det også afspejler sig i den økonomiske politik i den første rigtige finanslov, altså den første, der ikke er forhandlet sådan lidt atypisk midt i et år. At gøre noget akut synes jeg er noget, man gør, hvis der er noget, der er ved at falde sammen om ørerne på en. Men jeg mener egentlig, at de udfordringer, der er i erhvervsskolesektoren, er mere strukturelle, og at det derfor ikke er noget, der skal panikkes igennem, fordi der er 3 måneder, til finanslovsforslaget bliver fremsat.

Kl. 19:38

Tredje næstformand (Karsten Hønge):

Næste korte bemærkning er til fru Lotte Rod, Radikale Venstre.

Kl. 19:38

Lotte Rod (RV):

Tak for en rigtig god tale, og jeg glæder mig meget til, at vi skal forhandle om erhvervsuddannelserne med regeringen. Jeg har lyst til at spørge lidt ind til det her med det akutte, for jeg har nu hørt ministeren sige flere gange, at vi bruger flere penge pr. elev nu. Og det er jo klart, for små hold er bare meget dyrere. Men anerkender ministeren ikke, at der er en eller anden bund under, hvor mange undervisere vi kan undvære? Og skal vi ikke have gjort noget ved at sikre, at der er undervisere nok, fordi det betyder noget for det faglige niveau, der er på erhvervsuddannelserne?

Kl. 19:38

Tredje næstformand (Karsten Hønge):

Ministeren.

Kl. 19:38

Børne- og undervisningsministeren (Mattias Tesfaye):

Der er omkring 17.000 ansatte. Det var der i 2022, og i 2021 var der 18.000. Så det er jo faldet, og det er også det, der står i bemærkningerne til beslutningsforslaget. Og der er selvfølgelig en grænse for, hvor små holdene kan være. Heldigvis er erhvervsskolerne jo lidt store organisationer, så det kan godt være, man har 20 tømrerlærlinge inde på et hold og så til gengæld 7 glarmesterlærlinge inde på et andet hold. Og det ene giver overskud på taxametrene, og det andet giver underskud, og skolernes opgave er så at få det til samlet at balancere. Og det er ikke sådan, at erhvervsskolernes likviditet eller økonomi er ved at falde sammen om ørerne på dem. Men det er sådan, at der er nogle strukturelle økonomiske udfordringer, jeg nævnte nogle af dem lige før, som jeg synes skal adresseres politisk. Men jeg er på ingen måde i panik over, at vi ikke forhandler i dag, men at finansloven først fremlægges til august.

Kl. 19:39

Tredje næstformand (Karsten Hønge):

Fru Lotte Rod.

Kl. 19:39

Lotte Rod (RV):

Jeg vil gerne spørge ind til en anden ting, som jeg synes ministeren sagde i sin tale, nemlig at regeringen vil give penge til erhvervsskolerne taget fra administration på gymnasierne. Jeg går ud fra, at jeg hørte forkert. Jeg går ud fra, at regeringen har tænkt sig at finde nye penge til erhvervsuddannelserne og ikke vil tage penge fra gymnasierne begrundet i, at eleverne går der i 3 år.

Kl. 19:40

Tredje næstformand (Karsten Hønge):

Ministeren.

Kl. 19:40

Børne- og undervisningsministeren (Mattias Tesfaye):

Nu forstår jeg til sidst, hvad det er, der henvises til. Når man sammenligner taxametrene, er det jo en årselev, altså, skolerne får taxameter for en årslev på mureruddannelsen og for en årselev på gymnasiet. Men en årselev på mureruddannelsen kan godt dække over fire eller fem elever, der har været inde på fire forskellige hovedforløb, og mit argument er bare, at du ikke en til en kan sammenligne de beløb, dels fordi det er meget dyrere at have værkstedsundervisning, hvor man skal lægge mursten oven på hinanden, end at have klasseundervisning, men også fordi der er meget mere administration i at have elever, der går ind og ud af døren hele tiden, end det er at have en elev, der bare i 3 år går på en skole. Mit argument er bare, at vi også skal se på taxametrene på ungdomsuddannelserne set i lyset af, at det kan være dyrere at drive en mureruddannelse end en gymnasieuddannelse. Det afspejler sig taxameteret i øvrigt også i forvejen.

Kl. 19:41

Tredje næstformand (Karsten Hønge):

Der er ikke flere korte bemærkninger. Tak til børne- og undervisningsministeren. Så går vi i gang med den egentlige ordførerrække. Den første, der får ordet, er hr. Thomas Skriver Jensen, Socialdemokratiet.

Kl. 19:41

(Ordfører)

Thomas Skriver Jensen (S):

Tak for det, formand, og til Enhedslisten for at tage debatten om vores erhvervsuddannelse med herind i Folketingssalen ved at foreslå en hurtig forhandling om en akutpakke til erhvervsuddannelserne om genopretning af deres økonomi.

I Socialdemokratiet har vi en meget, meget høj grad af sympati for tanken bag det her forslag, og vi deler til fulde det politiske mål, nemlig at styrke og forbedre uddannelsesforholdene for lærlinge og elever her i landet. Danmark skal have verdens bedste erhvervsuddannelser, hvis vi skal uddanne de dygtigste faglærte, og netop dygtige faglærte bliver en flaskehals, når vi skal hen og løse en lang række store samfundsproblemer.

Vi kommer ikke i mål med ambitionerne om et stærkere velfærdssamfund uden dygtige sosu-assistenter. Vi kommer heller ikke i mål med de grønne ambitioner uden dygtige elektrikere, smede og energispecialister, og hele Danmark ville i øvrigt gå fuldstændig i stå uden dygtige faglærte på det merkantile område. Dem taler vi i øvrigt for lidt om. Det er vi helt opmærksomme på og meget optaget af i Socialdemokratiet, og hvis vi skal i mål, kræver det investeringer i opkvalificering af undervisere, i udstyr og i fysiske rammer. Det gik vi i Socialdemokratiet til valg på. Det skrev vi sammen med Venstre og Moderaterne ind i regeringsgrundlaget, og det har vi tænkt os at levere på.

Jeg har sådan set bare en anke til det her forslag, nemlig at jeg ikke mener, at problemet for erhvervsuddannelserne er akut. Jeg mener, det er strukturelt problem, og der findes ingen snuptagsløsninger på det her, hvis vi skal skabe varige forbedringer. Der er sådan set forsøgt ret meget for at øge tilgangen til erhvervsuddannelserne og dermed også styrke økonomien. Men vi må bare konstatere, at det meste af det har slået fejl. Der er brug for, at vi herinde tager de lidt mere strukturelle briller på.

Send penge, så løser alt sig nok-tankegangen duer ikke, når vi taler om erhvervsuddannelser. Et økonomisk løft må ikke komme blindt, og det må ikke stå alene. Jeg vil gerne nævne bare et par af den strukturelle problemer, som jeg ser, og som jeg mener skal løses, hvis vi rent faktisk skal i mål.

Først og fremmest er det kønsopdelte arbejdsmarked en hæmsko for, at vi kan få flere faglærte. For det er sådan, at hvis man kun appellerer til ét køn, har vi sådan set kun halvdelen af en årgang som potentielle elever, og der er kæmpestore muligheder, hvis vi kan åbne døren til eksempelvis mekanikeruddannelsen for mange flere kvinder, og døren til sosu-uddannelsen for mange flere mænd. Vi skal have grebet de alt for mange unge, som i dag falder mellem to stole i vores uddannelsessystem, og derfor ender uden for både uddannelse og job. Det er regeringen heldigvis allerede godt i gang med. Og så skal vi have en langt mere grundlæggende diskussion med hinanden.

Der hersker en dårlig fortælling i Danmark omkring det at tage en erhvervsuddannelse. Der er nogle, der kalder det for uddannelsessnobberi, og det er jeg sådan set enig i. Det kommer jo af den diskurs, som også var gældende i min egen barndom, dengang jeg skulle vælge udannelse, nemlig at man hele tiden skal uddanne sig lidt længere end sine forældre og blive til noget, som er lidt finere, og være lidt mere boglig. Og der er sådan set ikke noget galt i at have mål og ambitioner, men det er et problem, når historien bliver, at vejen til det gode liv er ensrettet gennem et gymnasium og efterfølgende et universitet.

Man kan få et fantastisk godt og spændende, hvis man tager en erhvervsuddannelse i Danmark, og vi skal tale noget mere om det. Det går ikke, at alt for mange inde på Christiansborg, også interesseorganisationer og medier, kun løfter debatten om erhvervsuddannelser, når det er for noget negativt, for så bliver fortællingen negativ, og det har en negativ indflydelse. Der synes jeg vi skal starte, og med de ord kan Socialdemokratiet ikke støtte det her forslag.

Kl. 19:45

Tredje næstformand (Karsten Hønge):

Den første korte bemærkning er fra fru Karina Adsbøl, Danmarksdemokraterne.

Kl. 19:45

Karina Adsbøl (DD):

Tak for det, og tak for talen. Jeg ved ikke, om den socialdemokratiske ordfører har glemt hele lærlingeoprøret – det er jo mere eller mindre et år siden – hvor de unge netop var ude at sige, hvad de manglede i forhold til bedre udstyr og bedre materiale. Jeg synes faktisk, at ordføreren negligerer det lidt, for ordføreren stiller det op sådan, at det er enten-eller, men det kan også være både-og. Det kan både være en akutpakke og alt det andet, vi selvfølgelig skal forhandle om for at skabe forbedringer på det her område.

Derfor er jeg bare lidt uforstående over for, at ordføreren ikke anerkender hele lærlingeoprøret i forhold til det, de netop her og nu efterspørger, nemlig bedre redskaber og bedre værktøj – alle de ting, som de efterspurgte for et år siden. For det er jo akut, at de skal have det rigtige værktøj at arbejde med på deres uddannelse, så de f.eks. ikke står med en gammel høvlebænk. Er ordføreren ikke enig i det?

Kl. 19:46

Tredje næstformand (Karsten Hønge):

Ordføreren.

Kl. 19:46

Thomas Skriver Jensen (S):

Jeg kender udmærket til lærlingeoprøret, og jeg har selv været aktiv i det, inden jeg blev valgt til Folketinget. Jeg har selv været aktiv i den forening, hvor stifteren af lærlingeoprøret har været formand, og har kæmpestor sympati for det budskab, der bliver sendt med lærlingeoprøret. Men jeg synes faktisk, at halvdelen af min tale handlede om lige præcis det: Der er den del, der handler om det materielle og det økonomiske, og det synes jeg sådan set også jeg anerkender at der er behov for, men jeg synes bare, det skal gøres klogt. Men lærlingeoprøret handler, som jeg forstår det, også om at tale vores fag op og ændre fortællingen om erhvervsuddannelserne, som er blevet en negativ fortælling. For med lærlingeoprøret har man jo set lyset i den her debat, nemlig at hvis vi bliver ved med kun at tale negativt om erhvervsuddannelserne, så vil den onde spiral, som man er inde i lige nu, kun blive værre, og det rammer også i økonomien. Derfor synes jeg faktisk, at en ret stor del af det, jeg sagde i min tale, var henvendt til lærlingeoprøret i et forsøg på at tale erhvervsuddannelserne op.

Så er jeg i øvrigt en enig i, at der skal investeringer til på erhvervsuddannelsesområdet. Jeg mener bare ikke, at det er brug for akutte investeringer. Det er vigtigt, at de investeringer bliver lavet klogt, sådan at de løser nogle strukturelle problemer.

Kl. 19:47

Tredje næstformand (Karsten Hønge):

Spørgeren.

Kl. 19:47

Karina Adsbøl (DD):

Det skal jo både være klogt og løse de strukturelle problemer, men derfor kan man godt lave en akutpakke, som ligesom hjælper de unge til at få noget bedre værktøj, nogle bedre materialer, noget bedre udstyr, så de får nogle bedre rammer. Derfor har vi jo i Danmarksdemokraterne foreslået en akutpakke. Betyder det så, at det andet ikke skal være en del af det? Nej, det betyder, at vi forhåbentlig skal forhandle om det senere, for det tager jo nok lidt længere tid. Men her og nu har de unge mennesker jo brug for at få nogle bedre materialer og noget bedre udstyr, så de ikke bl.a. står med gammelt værktøj, når de er på deres uddannelse.

Kl. 19:48

Tredje næstformand (Karsten Hønge):

Ordføreren.

Kl. 19:48

Thomas Skriver Jensen (S):

Jamen jeg mener faktisk, at ordføreren argumenterer en lille smule for det, jeg også står og siger. Altså, det, der efterspørges ude på erhvervsskolerne, er vidt forskelligt, om man spørger i Aalborg, eller man spørger i København. Der er forskellige udfordringer, i øvrigt også i forhold til hvilke fag vi taler om, og det mener jeg vi skal være bedre til at tale om, sådan at vi rammer rigtigt. Det hjælper ikke alene at sende penge – de skal også være rettet det rigtige sted hen.

Kl. 19:48

Tredje næstformand (Karsten Hønge):

Den næste korte bemærkning er til fru Mai Villadsen, Enhedslisten.

Kl. 19:48

Mai Villadsen (EL):

Tak for det. Og tak til ordføreren for at sige meget klart, at det her kræver finansiering. Vi er øjensynligt uenige om, hvornår den skal falde – det er jeg meget ærgerlig over – men enige om, at det kræver finansiering og en række andre strukturelle løsninger, selvfølgelig, for det her ændres ikke med penge; det tror jeg i øvrigt ikke at nogen nogen sinde har påstået. Jeg er meget spændt på, hvor mange regeringen så lægger op til i sit finanslovsforslag, men jeg tænker, at det vil være unødigt at spørge.

Noget, jeg godt kunne tænke mig at fokusere på, er skelnen mellem at lave noget på kort sigt og på lang sigt. Regeringen viste så i går, at det kunne de godt. Der gik man ud på et pressemøde og sagde: Vi har nogle ting på sundhedsområdet, vi skal have løst, vi kan se nogle problemer lige nu og her, og dem skal vi sætte penge af til, men vi har sådan set også en kommission, der arbejder på langsigtede løsninger.

Hvorfor er det fornuftigt at gøre på sundhedsområdet og ikke her? Hvorfor var det fornuftigt at gøre for meget kort tid siden på vuc-området, men ikke her, når der er klare akutte problemer, hvilket ordføreren jo også giver os ret i?

Kl. 19:49

Tredje næstformand (Karsten Hønge):

Ordføreren.

Kl. 19:49

Thomas Skriver Jensen (S):

Det er jo blevet nævnt nogle gange i debatten i dag, synes jeg, at stort set alle parter kalder på noget akut, og at det skal komme nu og her. Jeg har jo gjort mig den ulejlighed at tage ud og besøge nogle erhvervsuddannelser, også uden for Fyn, hvor jeg selv bor. Jeg har været på Djursland, jeg har været i København, jeg har været i Roskilde og i Sønderjylland.

Det er vidt forskellige ting, de siger de mangler, men en ting, der er fælles, er, som de siger: Thomas, det, der er vigtigt for os, er ikke, at der kommer noget akut. Vi kan godt finde ud af at omstille os løbende, og vi har en ansvarlig bestyrelse på vores erhvervsuddannelser, som tager sig af lige præcis det her. Men det, der er vigtigt, er der kommer nogle strukturelle rammer, som vi kan forholde os til, og der må gerne ligge nogle forbedringer.

Det er det helt klare budskab, der er blevet sendt til mig, når jeg har været ude at tale med erhvervsskoler, og det er det, jeg har valgt at lytte til. Det er det bedste svar, jeg kan give på det.

Kl. 19:50

Tredje næstformand (Karsten Hønge):

Spørgeren.

Kl. 19:50

Mai Villadsen (EL):

Når jeg er i dialog med fagbevægelsen, med danske erhvervsskoler og gymnasier og er ude konkret, så bliver der jo af både elever og lærlinge, men også af dem, der driver skolerne, og lærerne, peget på, at der er konkrete problemer. Bevares, de er meget forskellige, og nogle steder er de meget større end andre steder.

Men jeg har den tillid til, at hvis vi sender pengene ud, så er det også dem, der er bedst til at løse det. For det skal vel immer væk ikke være herinde, at vi sidder og siger, at der mangler noget værktøj i Aalborg, og at det mangler der så ikke i Odense. Altså, vi bliver jo nødt til på en eller anden måde at have tillid til dem derude. Og gør det ikke indtryk, at så mange – både organisationer, fagbevægelse og lærlingeoprøret – siger: Helt ærligt, der mangler kroner og øre nu?

Kl. 19:51

Tredje næstformand (Karsten Hønge):

Ordføreren.

Kl. 19:51

Thomas Skriver Jensen (S):

Noget af det, der bliver nævnt rigtig meget i debatten, når vi taler om, hvad det er, der mangler, så er det bl.a. udstyr, men det er også lærerkompetencer. Og jeg kunne godt tænke mig bare at tage en lille smule fat i det eksempel, for jeg synes, det er så fantastisk.

Jeg havde et møde for nylig, som overraskede mig en hel del, om, hvad rammerne egentlig er for at skabe dygtige lærere ude på erhvervsskolerne. Hvordan sørger vi for, at de har de pædagogiske værktøjer, der skal til? Og der kunne jeg konstatere, at det taxametertilskud, man får, for at sende sin erhvervsskolelærer af sted, er tre gange så lavt som for at sende en gymnasielærer af sted. Det er jo et strukturelt problem, som jeg mener det vil være godt at sende nogle penge efter.

Det er måske bare et bud på steder, hvor vi herindefra skal træffe nogle klogere beslutninger om det strukturelle og ikke lave akutte løsninger.

Kl. 19:51

Tredje næstformand (Karsten Hønge):

Næste korte bemærkning er til hr. Kim Edberg Andersen, Nye Borgerlige.

Kl. 19:51

Kim Edberg Andersen (NB):

Tak for det. Det lyder jo godt, når man hører en socialdemokrat fortælle om erhvervsuddannelserne. Vi skal have nogle flere håndværkere ud, og eller andre har skylden. Men der var ikke nogen, der var så gode til at tale erhvervsuddannelserne ned som Socialdemokraterne de sidste 20 år. Alle skulle blive noget andet, og man måtte for guds skyld ikke blive håndværker. Nu står vi i en situation, hvor vi mangler håndværkere, og nu skal vi for guds skyld være håndværkere. Vi har haft lærlingeoprøret, og der fik vi også at vide af alle socialdemokrater, at der kom penge med det samme. Der var lærlingeoprøret, og vi fik penge med det samme. Og nu skal det udskydes. Det skal endelig ikke være akut, men nu er det strukturelle problemer, og så snakker vi om det til finansloven. Virkeligheden er, at der også mangler penge akut. Jeg er enig i, at i forhold til det strukturelle og de helt store løsninger er der masser af ting, vi kan tage fat i.

Så vil jeg godt lige vende tilbage til noget, som ministeren fra Socialdemokraterne faktisk også sagde, nemlig at der var nogen, der manglede danskkundskaber. Men det er jo så igen, fordi den tidligere regering har brugt sosu-uddannelsen som sådan et eller andet mislykket integrationsprojekt. Så jeg vil godt høre, om ordføreren ikke vil anerkende, at den problemstilling, vi står i, står vi i mestendels på grund af Socialdemokraterne.

Kl. 19:53

Tredje næstformand (Karsten Hønge):

Jeg ved, at hr. Kim Edberg Andersen gør sig store anstrengelser for at overholde Folketingets forretningsorden. Jeg må alligevel gøre opmærksom på, at det med at henvise til de eventuelt eksisterende højere magter ikke ligger inden for forretningsordenen.

Ordføreren får mulighed for at svare. Værsgo.

Kl. 19:53

Thomas Skriver Jensen (S):

Jeg mener, at det bredt set de sidste 20 år er et fejlagtigt fokus i uddannelsespolitikken, der har gjort, at vi står der, hvor vi står i dag. Altså, det var jo en holdning, der hørte 00'erne til, at vejen til det gode liv gik gennem gymnasiet og efterfølgende universitetet. Men vi har bare nogen sinde aldrig grebet bolden igen, og det er sådan set det, jeg prøver at gøre i dag. Vi er nødt til, hvis det skal lykkes at få attraktive erhvervsuddannelser også for de unge mennesker, at begynde at tale dem noget mere op.

I forhold til hvad der egentlig sker ude på skolerne, får jeg bare lidt lyst til at spørge, om der er nogen, der sidst har tjekket karaktergennemsnittene, som bliver leveret til svendeprøver på danske erhvervsskoler. De er jo skyhøje. Det er 12-tal på 12-tal af utrolig dygtig faglært arbejdskraft. Det var jo ikke sket, hvis vi havde de mest rædderlige erhvervsskoler i hele verden. Derfor prøver jeg bare at sige, at jeg gerne vil være med til at skabe bedre rammer. Vi skal have bedre erhvervsuddannelser, men når vi kan levere det antal 12-talselever og 10-talselever og i øvrigt bare dygtige elever, som vi gør, står det jo ikke fuldstændig skidt til.

Kl. 19:54

Tredje næstformand (Karsten Hønge):

Spørgeren.

Kl. 19:54

Kim Edberg Andersen (NB):

Jeg har været lærlingeansvarlig i en virksomhed, hvor vi har fået sølv, sølv, sølv og fik årets bedste lærling i år, og det er altså ikke erhvervsskolernes skyld. Det er håndværksvirksomheder, som tager deres ansvar alvorligt i forhold til at uddanne. Det er ikke for køre erhvervsskolerne ned, men det er, fordi erhvervslivet tager et ansvar.

Jeg håber bestemt ikke, at formanden fangede mig i, at det var Socialdemokraterne, der var som at påkalde de højere magter. Det var i hvert fald ikke ment sådan.

Jeg vil gerne spørge ordføreren en gang til: Vil ordføreren ikke bare lige forklare mig, om han kan garantere, at de her strukturelle penge så kommer til den 1. januar? For det kunne vi nok godt se os i så.

Kl. 19:55

Tredje næstformand (Karsten Hønge):

Ordføreren.

Kl. 19:55

Thomas Skriver Jensen (S):

Nu sidder jeg jo desværre ikke med omkring det bord, hvor man forhandler finanslovsaftale, selv om det kunne være fantastisk – det gad jeg godt. Jeg prøvede faktisk også lige at undersøge det på min telefon, og jeg kan heller ikke finde, at Moderaterne sagde noget om det i valgkampen. Men når der har været de valgløfter, der var inden valget, og når det er beskrevet så tydeligt i regeringsgrundlaget, at det her er et område, der skal have noget fokus og noget kærlighed, så håber jeg også, at der kommer noget.

Kl. 19:55

Tredje næstformand (Karsten Hønge):

Næste korte bemærkning er til fru Astrid Carøe, SF.

Kl. 19:55

Astrid Carøe (SF):

Tak for det. Jeg kender også ordføreren som en, der virkelig kæmper for erhvervsuddannelserne og også kender dem rigtig godt. Det giver ordføreren også udtryk for. Jeg vil så også sige, at vi andre også ulejliger os med at besøge erhvervsuddannelser – bare rolig. Det håber jeg ordføreren godt ved. Men det er sjovt, for jeg tror, vi besøger forskellige erhvervsuddannelser. For når jeg er ude at besøge erhvervsuddannelser, siger de, at der er et akut behov, og at de har haft problemer med både stigende energipriser, stigende materialepriser og faldende elevtal, som gør, at det er akut derude nu. Derfor tror jeg bare gerne, jeg vil spørge ordføreren, om ikke ordføreren synes, at 800 afskedigelser på landsplan er et akut problem.

Kl. 19:56

Tredje næstformand (Karsten Hønge):

Ordføreren.

Kl. 19:56

Thomas Skriver Jensen (S):

800 afskedigelser på landsplan er jo et resultat af det taxametersystem, som vi herindefra har valgt at vi skal have. Altså det er kommet på baggrund af, at optag har været lavere, og derfor har økonomien været mindre. Noget, vi slet ikke har talt om i den her debat, er det, der står i regeringsgrundlaget om, at vi er nødt til at have en debat om, om det er hensigtsmæssigt med den fordelingsmodel, der er i vores uddannelsessystem i dag. Altså fordi der ét år er et lavere optag på landets erhvervsskoler, skal der fyres eller afskediges 800 medarbejdere. Det er jeg ikke sikker på jeg synes er hensigtsmæssigt. Så det kunne jeg faktisk godt tænke mig at vi fik taget en seriøs debat om på et tidspunkt. For det synes jeg faktisk er et problem. Heldigvis er der lagt op til også i regeringsgrundlaget, at det er noget af det, vi skal kigge på. Det er jeg sindssygt glad for.

Kl. 19:57

Tredje næstformand (Karsten Hønge):

Spørgeren.

Kl. 19:57

Astrid Carøe (SF):

Tro mig, det er noget, vi har diskuteret meget herinde de senere år, og jeg håber, at vi i denne her regeringsperiode skal finde en løsning på det. Nu er det bare sådan, at samme udfordring har man jo på vuc'erne og har haft det i årevis. Er der nogen, der er konjunkturafhængige, er det vuc'erne. Derfor har vi givet redningskrans efter redningskrans de sidste par år med lovning på, at vi laver et nyt taxametersystem, men indtil da skal de selvfølgelig ikke risikere at lukke eller fyre rigtig mange medarbejdere. Og jeg siger ikke, at det så er perfekt ude på vuc'erne, men det har trods alt afhjulpet det værste. Derfor spørger jeg bare igen: Er 800 afskedigelser, uanset hvad for strukturelle problemer der så er, ikke også et akut problem?

Kl. 19:57

Tredje næstformand (Karsten Hønge):

Ordføreren.

Kl. 19:57

Thomas Skriver Jensen (S):

Hvad angår de 800 afskedigelser, er det jo professionelle bestyrelser ude på enkelte erhvervsuddannelser, som tager bestik af den situation, de er i, på baggrund af den måde taxametersystemet er indrettet på i dag. Det er ikke et akut problem. Det er opstået på grund af et strukturelt problem. Det er også bare derfor, jeg prøvede at slå meget, meget tydeligt fast, også i min ordførertale, at det er en strukturel diskussion vi skal have om det her. For hvis vi på den korte bane sender penge, men på den lange bane så ender med ikke at løse problemet – det håber jeg vi gør – er vi lige vidt. Det er ikke akutte løsninger; det er strukturelle løsninger, der skal til.

Kl. 19:58

Tredje næstformand (Karsten Hønge):

Der er ikke flere korte bemærkninger. Tak til hr. Thomas Skriver Jensen, Socialdemokratiet. Den næste ordfører er fru Anni Matthiesen, Venstre.

Kl. 19:58

(Ordfører)

Anni Matthiesen (V):

Tak for det, og tak til Enhedslisten for at sætte dagsordenen, i hvert fald med det sidste forslag her i aften, som vi skal debattere her i salen, og jeg kan også starte med at sige, at Venstre faktisk deler målsætningen i beslutningsforslaget, men at vi bare ikke mener, at det er korrekt at lave en akutpakke.

Så vil jeg egentlig også godt understrege, at netop det med erhvervsuddannelserne har været en stor prioritet for Venstre – det har det også for mig selv – og at det derfor også var noget af det, vi gik til valg på, og jeg håber jo så også, at det måske kan berolige Enhedslistens ordfører lidt, at der nu sidder flere i regeringen, som netop er gået til valg på de her ting, og som dermed også kommer til at kæmpe nogle ihærdige kampe for – for at sige det direkte – at få bedre vilkår for erhvervsuddannelserne.

Vi er jo dybt, dybt afhængige af, at der også er flere, der vælger at tage en faglært uddannelse. Vi har brug for dem, især også, hvis vi kigger bare lidt ud i fremtiden og vi skal nå klimamålsætningen. Vi har i det hele taget brug for dem for at få vores samfund til at køre rundt, vi har brug for flere sosu-medarbejdere, sygeplejersker, vi har brug for flere pædagoger og jo for den sags skyld også håndværkere, som både vil tage opgaven, når der skal skiftes toiletter i de private hjem og lægges nye rør og ledninger ned. Derfor har vi brug for, at vi får sikret, at flere unge tager en erhvervsuddannelse.

Jeg deltog selv, da der var lærlingeoprør – ja, det er vel godt og vel et års tid siden – og jeg var helt enig i det, som de unge mennesker stod og sagde. Der er et problem i forhold til, at der i de seneste år har været en tendens til uddannelsessnobberi, at der har været en tendens til, at man faktisk har talt ned omkring de faglige uddannelser, frem for egentlig at bakke op om dem og tale dem op, og der har vi også alle sammen, også her i salen, synes jeg, en vigtig opgave. Jeg kan sige, at jeg, når jeg møder nogle af de her unge mennesker, som netop har valgt at tage en faglig uddannelse, gerne plejer at klappe dem ekstra hårdt på skulderen og sige: Det er godt gået, det er sådan nogle som jer, vi har hårdt brug for. Så det er måske også blot lidt en opfordring til, at vi husker at tale positivt om de her ting, fordi der i dag er for få, der tager en erhvervsuddannelse.

Som ministeren også var inde på, har vi jo ikke meldt så meget ud endnu, og jeg håber egentlig også, at ministerens tale kunne give lidt ro i salen. I hvert fald er der jo flere af Folketingets partier, som har efterspurgt, om vi snart kan få afsat nogle flere midler, og jeg kan kun sige, at jeg selvfølgelig også bliver en af dem, som kommer til at kæmpe for det. Inden længe – det er måske i slutningen af august – bliver der jo præsenteret et samlet finanslovsforslag, og selv om vi i 2023- finansloven har afsat midler til både at styrke amu og fgu, som ministeren også nævnte, så er vi slet, slet ikke i mål, og der skal tages nogle længere skridt, og jeg har simpelt hen ikke fantasi til at forestille mig, at vi ikke også kommer til at tilføre flere midler til erhvervsuddannelserne.

Jeg skal lige her til sidst huske at hilse fra Moderaterne og sige, at de desværre ikke kan bakke op om beslutningsforslaget. Men jeg tror, de er lige så enige, som jeg er, i, at der selvfølgelig skal gøres en større indsats for at få fundet nogle penge til erhvervsuddannelserne.

Kl. 20:02

Tredje næstformand (Karsten Hønge):

Den første korte bemærkning er fra fru Karina Adsbøl, Danmarksdemokraterne.

Kl. 20:02

Karina Adsbøl (DD):

Tak. Forventningerne bliver større og større, når man hører talerne fra talerstolen. Jeg står her med en artikel fra Fagbladet 3F, hvor der står:

»Politikerne lovede og lovede: Men hvornår kommer der penge til erhvervsskolerne? Valgkampen var fuld af løfter til erhvervsskolerne. Hundredevis af millioner til løft og udvikling. Men skolerne har stadig ikke set én krone.«

Herudover står der:

»Fra milliarder til nul kroner: I en pressemeddelelse fra september sidste år skrev Venstre, at de ville sætte 1,2 milliarder kroner af årligt til bedre uddannelser.«

Det samme står der om Moderaterne og Socialdemokratiet. Jeg synes faktisk, I skal læse den artikel fra Fagbladet 3F. Derfor tror jeg at forventningerne er store, men hvornår er det så, at erhvervsskolerne ser nogle penge? Hvornår er det, de kan regne med at der kommer midler ud til dem? Måske Venstres ordfører svare på det.

Kl. 20:03

Tredje næstformand (Karsten Hønge):

Ordføreren.

Kl. 20:03

Anni Matthiesen (V):

Tak for det. Jeg kommer ikke til at sætte en dato på, og det jeg tror også at Danmarksdemokraternes ordfører godt er klar over at jeg ikke kan. Til gengæld kan jeg så love ordføreren, at jeg selvfølgelig kommer til at kæmpe, også når vi holder regeringsordførermøder, og inden længe bliver der selvfølgelig præsenteret en finanslov, og det må man så afvente.

Kl. 20:04

Tredje næstformand (Karsten Hønge):

Spørgeren.

Kl. 20:04

Karina Adsbøl (DD):

Det må man så afvente, og sådan er det jo, for regeringen har et flertal, og selv om vi jo bl.a. også er kommet med vores finanslovsudspil og er kommet til finanslovsforhandlingerne med vores budskaber netop om en akutpakke og om at få sat nogle midler af til området, så var det jo desværre ikke det, der skete.

Måske ordføreren kan nævne noget om, om Venstre er klar til at indgå brede aftaler og indtræde i brede forhandlinger. Der er jo flere her i Folketingssalen, der gerne vil løfte erhvervsskolerne.

Kl. 20:04

Tredje næstformand (Karsten Hønge):

Ordføreren.

Kl. 20:04

Anni Matthiesen (V):

Altså, i Venstre holder vi rigtig meget af brede aftaler. Jeg håber da, der er rigtig mange partier, der også gerne vil være med til at bakke op om finansloven og for den sags skyld også vil bakke op, når vi på et tidspunkt skal til at drøfte taxametersystemet osv. Så håber jeg da virkelig, at Folketingets partier bakker op og vil deltage i det. For jo bredere aftaler om de her områder, jo bedre, for det giver jo en tryghed derude, også på erhvervsskolerne, når der indgås brede aftaler, for så ved man, at det holder længere.

Kl. 20:05

Tredje næstformand (Karsten Hønge):

Næste korte bemærkning er til hr. Kim Edberg Andersen, Nye Borgerlige.

Kl. 20:05

Kim Edberg Andersen (NB):

Tak for det. Det var en rigtig god ordførertale, lige indtil Venstre forsikrede os alle sammen om, at det, Venstre siger før et valg, gør de efter et valg. Jeg tror, at Venstre måske skal gå lidt i tænkeboks og se, om det bliver modtaget i salen på samme måde, som man føler det i hjertet, når man står på talerstolen. Det er jeg ikke helt sikker på.

Men jeg vil godt spørge ind til noget. Jeg tror faktisk på, at Venstres ordfører mener, at erhvervsuddannelserne skal prioriteres, men jeg bliver også lidt bekymret, når vi nu er et helt år inde. Det lyder fint, og der har jo lige været finanslov, ja, ja, men vi havde valg sidste år, så det bliver ikke i 2023, at erhvervsuddannelserne bliver prioriteret. Men nu er der selvfølgelig kommet en masse milliarder ekstra i kassen, og så håber vi jo, at det bliver prioriteret næste gang. Men vil Venstres ordfører garantere, at det bliver 2024, at erhvervsskolerne kan begynde at få finansieret det der strukturelle problem, som Socialdemokraternes ordfører også italesatte der er? For så kan vi godt være trygge, hvis vi ved, at der 1. januar bliver tilført penge, men vi bliver ikke trygge af det der med, at det, vi siger før et valg, gør vi efter et valg. Det kan jeg næsten garantere.

Kl. 20:06

Tredje næstformand (Karsten Hønge):

Ordføreren.

Kl. 20:06

Anni Matthiesen (V):

Jeg kan sige så meget til Nye Borgerliges ordfører, at der for det første ikke er gået 1 år, siden der blev dannet ny regering. Jeg tror, det var det, ordføreren sagde. Så hurtigt går tiden trods alt heller ikke. Og så synes jeg egentlig, at det er vigtigt at understrege, at det jo er skrevet ind i regeringsgrundlaget. Der står simpelt hen, at vi vil investere i erhvervsskolerne, og at vi vil investere i det rette udstyr. Det er derfor, jeg tænker: Lad nu være med at være så nervøs. Og ja, vi gik til valg på det her, vi har kæmpet for det her i faktisk rigtig lang tid, og derfor er det også noget af det, der virkelig er en hjertesag for mig, at vi kommer rigtig langt på det her område. Men det er klart, at jeg ikke kan give garantier på det her område i Folketingssalen, jeg sidder ikke med det, når der forhandles finanslov. Så desværre kan jeg ikke give en garanti på det område.

Kl. 20:07

Tredje næstformand (Karsten Hønge):

Spørgeren.

Kl. 20:07

Kim Edberg Andersen (NB):

Nej, der er ikke gået et helt år, men vi har lavet et helt års finanslov nu efter rigtig, rigtig god tid, hvor regeringen faktisk også roste sig selv for at give god tid og få det hele analyseret igennem, og hvor vi fik at vide, at der var 200 mio. kr., og ganske kort tid efter var der så 18 mia. kr. Så man kan godt blive lidt bekymret for, hvordan det hænger sammen derovre.

Men jeg bliver bare nødt til så at bede ordføreren om så at fortælle os, hvorfor vi skal stole på, at pengene kommer nu. Vi skyder akutpakken ned, og der er brug for penge på erhvervsskolerne, og I har et flertal i regeringen, så hvorfor kan man ikke garantere, at man rent faktisk har tænkt sig at finde de penge i 2024?

Kl. 20:08

Tredje næstformand (Karsten Hønge):

Ordføreren.

Kl. 20:08

Anni Matthiesen (V):

Fordi vi rigtig gerne vil sikre, at det, vi så gør, også er langtidsholdbart. Og der må jeg sige, at akutpakken ikke er løsningen på det, fordi der jo også er et strukturelt problem. Og derfor er vi nødt til at skrue på mange forskellige skruer for at nå i mål med det her og også sikre, at der er flere unge, der tager en faglig uddannelse. Jeg tror egentlig også, at ordføreren måske har set, at det jo ikke bare er i forhold til at give flere penge til erhvervsskolerne, for der er jo også for den sags skyld nogle opgaver i at sikre, at vi også i forbindelse med grundskolen gør nogle andre ting. Så der er mange opgaver, der venter.

Kl. 20:08

Tredje næstformand (Karsten Hønge):

Næste korte bemærkning er til fru Mai Villadsen, Enhedslisten.

Kl. 20:08

Mai Villadsen (EL):

Tak, og tak for den klare tilkendegivelse af, at også Venstre ønsker sig, at der kommer flere penge til det her område. Det forventer jeg nu klart at der kommer til finansloven. Forventningerne er ikke faldet, vil jeg sige, med den her debat, og det er jo kun godt. Jeg synes dog, det er lidt ejendommeligt, at vi har en regering, som i går sagde, at man både kan løse langsigtede og akutte problemer på en gang på sundhedsområdet, men det kan man åbenbart ikke magte på det her område. Det må jeg sige er mærkeligt.

Så vil jeg også spørge om en anden ting, for jeg har sådan set fuld tillid til ordførerens intentioner, men ordføreren er også med i partiet Venstre, som i årene 2016-2018 havde et omprioriteringsbidrag, som betød, at der kom færre penge til erhvervsskolerne, i hvert fald nogle af dem. Det kunne jeg godt tænke mig høre om man fortryder i Venstre.

Kl. 20:09

Tredje næstformand (Karsten Hønge):

Ordføreren.

Kl. 20:09

Anni Matthiesen (V):

For det første vil jeg gerne sige, at jeg ikke mener, at vi står med et akut problem. Jeg synes egentlig også, at ministeren svarede på en rigtig god måde. Vi synes, der er et strukturelt problem, og det skal vi have gjort noget ved. Så det der med, at vi nu her i en fart skal lave en akutpakke, synes jeg egentlig ikke er en ordentlig måde at arbejde på. Jeg synes faktisk, at der er nogle strukturelle ting omkring vores erhvervsuddannelser, som vi skal tage fat på, og som vi skal løse.

Og ja, så skal vi vente på finansloven, for jeg kommer til at kæmpe en kamp for, at der bliver afsat flere penge til erhvervsskolerne, og det er faktisk også noget af det, man kan læse i regeringsgrundlaget, så hvis man har læst regeringsgrundlaget, står der jo, at vi vil investere i erhvervsskolerne.

Kl. 20:10

Tredje næstformand (Karsten Hønge):

Spørgeren.

Kl. 20:10

Mai Villadsen (EL):

Det er ubegribeligt, hvis man ikke synes, at det er et akut problem, at det nogle steder regner ind, fordi der er utæt på taget; at der mangler værktøj; at det undervisningsmateriale, man har nogle steder, er fuldstændig uopdateret; og at rigtig mange lærere ikke kan komme på den efteruddannelse, der er behov for, fordi der simpelt hen ikke er lærere nok på grund af fyringerne. Det er da akut.

Men jeg mangler stadig væk svar på spørgsmålet, om man fortryder de nedskæringer, man lavede dengang, for havde man haft pengene i den årrække, kunne det jo godt være, at det ikke regnede ind af taget nogen steder.

Kl. 20:10

Tredje næstformand (Karsten Hønge):

Ordføreren.

Kl. 20:10

Anni Matthiesen (V):

Det var en beslutning, vi tog dengang, fordi det var nødvendigt at tage den beslutning dengang.

Så er jeg også nødt til sige, at der er stor forskel, når man kommer rundt og besøger de forskellige typer af erhvervsskoler. Der er steder, hvor der faktisk ser utrolig flot ud, hvor man har også okay udstyr, og så kan jeg sagtens pege nogle, især tekniske, skoler ud, som virkelig har hårdt brug for nogle flere penge.

Kl. 20:11

Tredje næstformand (Karsten Hønge):

Der er ikke flere korte bemærkninger. Tak til fru Anni Matthiesen, Venstre. Næste ordfører er fru Astrid Carøe, Socialistisk Folkeparti.

Kl. 20:11

(Ordfører)

Astrid Carøe (SF):

Tak for det. Fyringen af 800 medarbejdere i 2022, slidte værksteder og forældede maskiner, manglende opkvalificering af undervisere, stigende priser på både energi og materialer, væk med elevcoaches, der ellers hjælper eleverne i hverdagen, og så ellers samme lave søgning og dermed færre penge år efter år – der er ikke flere unge, der vælger en erhvervsuddannelse, med de her vilkår. Det går den helt forkerte vej, og samtidig er der ikke nogen hjælp at hente fra regeringen.

Samfundet har brug for flere dygtige faglærte. Vi har brug for flere tømrere, elektrikere og sosu'er, pædagogiske assistenter, flere af alle typer faglærte – til at passe på vores børn og ældre, til at sikre den grønne omstilling og til, at hjulene i samfundet kører rundt. Men med den her cocktail, jeg lige startede med, tror jeg ikke på at vi får flere til at søge en erhvervsuddannelse – eller gennemføre den, for den sags skyld.

Eleverne på skolerne fortjener ordentlige rammer, så de kan blive dygtige faglærte. De har selv råbt op mange gange. Endnu en gang skal der lyde en meget stor tak for lærlingeoprøret, som for alvor fik problemstillingen på vores alle sammens læber sidste år. Men det er jo egentlig ikke noget nyt, som lærlingeoprøret råber op om. Tidligere ministre er også blevet kaldt i samråd, og der har tidligere været nogenlunde tilsvarende forslag om at styrke erhvervsuddannelserne, både fra SF og Enhedslisten og andre partier – desværre uden at der er sket det løft, der har været brug for. Nu har vi så en regering og en minister, der tydeligt har sagt, at erhvervsuddannelserne skal prioriteres og løftes, og det er vi i SF glade for. Jeg er bekymret for, hvornår det her løft skal ske. Hvis hjælpen og løftet af uddannelserne først kommer på et senere tidspunkt, når der er fundet penge i et eventuelt provenu i nogle uddannelsesforhandlinger, som vi måske, måske ikke lander, så har det meget lange udsigter. Jeg bliver dog glad for, at regeringen lidt mere tydeligt i dag siger, at de måske har tænkt sig – lyder det til – at sætte noget på finansloven, når den bliver præsenteret i august.

Men jeg bliver også bekymret, når beskeden i dag fra ministeren, fra regeringen og fra ordførerne om de 800 fyringer er, at der jo naturligt kommer færre lærere, når der er færre elever. Det er sådan set rigtigt nok, men bare fordi man kan forklare et problem, er det jo ikke ensbetydende med, at det er rimeligt, eller at det ikke er et akut problem. I SF mener vi, at der akut brug for hjælp til skolerne – en hjælpepakke nu og her, der hurtigst muligt skal komme ud at virke ude i skolerne. Så tak til Enhedslisten for at fremsætte det her forslag, som vi selvfølgelig bakker op om i SF.

Dog vil jeg sige, at en akutpakke jo ikke er nok, og derfor synes jeg også, det er lidt underlig diskussion, vi har i dag, for det bliver meget et spørgsmål om, om det skal være en akutpakke, eller om vi skal løse nogle strukturelle problemer. Og jeg forstår simpelt hen ikke, hvorfor det ikke kan være både-og. Jeg forstår ikke, at vi ikke kan sætte penge af nu til en akutpakke til at hjælpe de steder, hvor der er virkelig hårdt brug for det, og samtidig mødes efter sommerferien, når der er en finanslov – og også på andre tidspunkter, for jeg tror, at det her er et langt, sejt træk, hvor vi både skal kigge på, hvordan vi får flere til at blive interesseret i erhvervsuddannelserne allerede i grundskolen, og hvordan vi får flere til at gennemføre en erhvervsuddannelse, og jeg tror heller ikke, at det kun handler om penge. Men jeg forstår ikke, at det skal være enten-eller – jeg synes, det bør være både-og.

Så vil jeg også sige, at jeg slet ikke er i tvivl om, at vi har behov for et varigt løft af erhvervsuddannelserne ud over de her strukturelle ændringer. Vi har foreslået mindst 500 mio. kr. om året, men det kan vi jo forhandle om, tænker jeg, og det håber jeg at vi skal. Og så tror jeg også, vi har behov for 1 mia. kr. til en investeringsfond, sådan at midler til de her opgraderinger af maskiner, som der er behov for, ikke kommer fra undervisningen – altså så man ikke skal pille dem ud fra undervisningstaxameteret, men faktisk har mulighed for at søge i en fond, sådan at man kan få opgraderet de her maskiner til det nyeste udstyr.

Til gengæld vil jeg gerne understrege – og det har også været en del af den her debat – at der hver dag jo er dygtige undervisere ude på skolerne, der gør alt, hvad de kan, for at give eleverne den bedste undervisning, og at der er elever, der møder glade i skole og er stolte af deres håndværk, og som i øvrigt får rigtig fine svendeprøver, når de er færdige. Det er der slet ikke nogen tvivl om. Men jeg synes bare heller ikke, der er nogen tvivl om, at det, vi i dag byder dem, der kommer ud på skolerne hver eneste dag, ikke er i orden. Når man snakker med elever og lærere og rektorer ude på skoler, synes jeg det er tydeligt, at de brænder for deres fag, og at de er rigtig glade for at være på de uddannelser, men det er også tydeligt, at der mangler ressourcer til opgradering og vedligeholdelse af værksteder, og at der mangler kompensation for de stigende udgifter til materialer og energi som følge af inflationen. Derudover mangler der opgradering af lærere og mentorhjælp og alt muligt andet, der ville være godt for erhvervsuddannelserne.

Det skal vi gøre noget ved, og det skal vi selvfølgelig på den lange bane. Men afslutningsvis vil jeg igen sige, at det ikke er enten-eller. Det er ikke enten akut eller strukturelt. Vi kan godt gøre begge dele, og lad os komme i gang nu.

Kl. 20:16

Tredje næstformand (Karsten Hønge):

Der er en kort bemærkning til fru Mai Villadsen, Enhedslisten.

Kl. 20:16

Mai Villadsen (EL):

Jeg vil gerne sige tak til ordføreren for samarbejdet og for det samarbejde, vi også har haft de sidste år, som bl.a. har betydet investeringer i erhvervsuddannelserne – og for at bekræfte, at man faktisk godt kan gøre to ting på en gang. Man kan gøre noget akut og noget langsigtet. Så vil jeg gerne spørge ordføreren, om ikke ordføreren også synes, at det lidt er en tendens hos den her regering, at man måske nok sidder mange i den, men er lidt langsomme i forhold til at få løst nogle af de udfordringer, ikke bare på det her område, men også på en række andre områder. Der går rimelig meget kommission og ventetid i den, og det tager lang tid for en så bred regering åbenbart at blive enige om nogle ret åbenlyse ting. Tak.

Kl. 20:17

Tredje næstformand (Karsten Hønge):

Ordføreren.

Kl. 20:17

Astrid Carøe (SF):

Jeg har også et indtryk af, at man bruger meget tid på at blive enige om tingene, men det er jo også helt rimeligt, synes jeg. Jo, jeg synes, at der er meget, der bliver puttet ind i kommissioner osv. Der er meget, vi skal vente på og finde ud af hvad løsningerne er på, selv om de ligger rimelig meget lige for. Jeg synes, at der er behov for en akutpakke, men jeg synes, at det er okay, at man efter ½ år i regering ikke har fundet alle løsningerne for erhvervsuddannelsernes fremtid. Det kan jeg sådan set godt forstå. Men det er også derfor, at jeg ikke mener, at det skal være enten-eller. For jeg mener, at vi skal tage os god tid. Når vi skal lave nogle større ændringer på det her område, skal vi tage os god tid. Men indtil da bør vi gøre, som vi har gjort på vuc de senere år, altså give en redningskrans, indtil vi bliver enige om, hvad vi skal gøre på den lange bane.

Kl. 20:18

Tredje næstformand (Karsten Hønge):

Spørgeren.

Kl. 20:18

Mai Villadsen (EL):

Præcis. Vi kan nemlig gøre noget nu og her og samtidig allerede nu sætte os ned og drøfte, hvordan vi ser løsningerne. For det lyder nogle gange, når man diskuterer det her, som om det er et problem, ingen har overvejet nogen sinde. Og jeg tror nærmest, at de fleste partier herinde har politik, forslag og idéer, og der ligger massive evalueringsrapporter, forslag og kommissionsbud fra meget langt tilbage, i forhold til hvad man kan gøre. Vi skal ikke gøre noget forhastet, men lad os for dælen da komme i gang. Tak.

Kl. 20:18

Tredje næstformand (Karsten Hønge):

Ja, det udtryk var måske også lige på kanten af forretningsordenen. Ordføreren, værsgo.

Kl. 20:18

Astrid Carøe (SF):

Ja, jeg er enig. Jeg bliver da også enormt skuffet, hvis det er en kommission, som regeringen kommer med på det her område på finansloven, men det forestiller jeg mig trods alt ikke. Lad os i hvert fald håbe, at det ikke er det.

Kl. 20:19

Tredje næstformand (Karsten Hønge):

Der er ikke flere korte bemærkninger. Tak til fru Astrid Carøe, SF. Den næste ordfører er fru Karina Adsbøl, Danmarksdemokraterne.

Kl. 20:19

(Ordfører)

Karina Adsbøl (DD):

Tak for det, formand. Jeg er i hvert fald en af dem herinde på Christiansborg, der har taget en erhvervsuddannelse, både som social- og sundhedshjælper og som social- og sundhedsassistent, og jeg synes, det var helt fantastisk. Min søn er også lige kommet ind på en erhvervsuddannelse, så vi bidrager i hvert fald.

Onsdag den 11. maj holdt vi en høring i Børne- og Undervisningsudvalget, og her var Barbara, Rasmus og Anna på vegne af lærlingeoprøret med, og her fortalte de sammen med Anne Fløe fra DEA om, hvordan der er behov for at kigge på udstyr og faciliteter på skolerne og på lærernes kompetencer og for, at vi får stoppet uddannelsessnobberiet. Det er ikke godt nok, når der er huller i taget på deres skoler, eller når lærebøgerne omtaler en kommende Lillebæltsbro, men der var alligevel ingen tvivl om, at både Barbara, Anna og Rasmus er glade for deres uddannelse og stolte af det arbejde, de laver hver eneste dag, og det skal de også være.

I Danmarksdemokraterne har vi foreslået en akutpakke til erhvervsskolerne, og vi har også prioriteret det i vores finanslovsudspil, og det er fantastisk, at vi er flere, der har den samme mission og foreslår akutpakker. Så er der håb om, at vi i fællesskab kan nå i mål med at få løftet erhvervsskolerne. Med det her forslag fra Enhedslisten foreslås det at pålægge regeringen at indkalde Folketingets partier til forhandlinger om en akutpakke til erhvervsskolerne og genopretning af erhvervsskolernes økonomi hurtigst muligt og senest den 1. juli 2023. I Danmarksdemokraterne bakker vi varmt op om, at regeringen skal indkalde til forhandlinger. Vi har faktisk også selv skrevet over til ministeriet for at høre, om der var nogle datoer, vi skulle reservere til kommende møder, men desværre modtog vi ikke rigtig nogen datoer.

Inden folketingsvalget 2022 lovede et bredt flertal i Folketinget, herunder Socialdemokratiet og Venstre, omfattende investeringer i erhvervsuddannelserne. Samtidig står der i regeringsgrundlaget, at flere skal vælge erhvervsskolerne i fremtiden, og at man vil investere i, at erhvervsskolerne har det rette udstyr, de rette lærerkompetencer og fokus på arbejdsmarkedets behov. Alligevel er erhvervsskolerne stort set fraværende i det udspil til en finanslov for 2023, som regeringen for nylig præsenterede.

Erhvervsskolerne har brug for ikke kun et akut, men også et langsigtet løft, så flere fremover vælger en fremtid som faglært. Dette er også helt afgørende, hvis vi skal nå i mål med den grønne omstilling og sikre en varm og værdig ældrepleje i fremtiden. Alt for få unge vælger desværre en erhvervsuddannelse i dag, og det betyder jo også, at vi kommer til at mangle hænder og dygtige faglærte i fremtiden i alle de virksomheder og fag, hvor man bl.a. skal sørge for vores velfærd og for at bygge vores huse og for den grønne omstilling. Hvis vi skal have flere til at vælge en erhvervsuddannelse, er det afgørende, at vi får gjort noget ved kvaliteten af erhvervsuddannelserne. Alt for mange unge er ikke tilfredse med rammerne for deres uddannelsesforløb på erhvervsuddannelserne. De peger netop på, at bedre udstyr, bedre materialer og forbedrede lærerkvalifikationer spiller en afgørende rolle for, at de kan få de rammer, som gør uddannelsesforløbet mere attraktivt.

Mig bekendt står der faktisk også nogle ubrugte midler til nogle klimaerhvervsskoler, og dem kunne man jo også veje overveje om man skulle putte i erhvervsskolerne. Uddannelseschef Kasper Munk Rasmussen hos SMVdanmark har bl.a. foreslået, at man som finansiering af et løft også kunne bruge de 100 mio. kr., som er afsat til klimaerhvervsskoler, fordi de netop ikke kan blive oprettet i 2023. Han siger, at ved at frigive det beløb kan det f.eks. anvendes til netop udstyr og materialer. Flere faglærte spiller jo en helt afgørende rolle, også for små og mellemstore virksomheder, altså SMV'erne, og derfor er det afgørende, at vi sikrer ikke kun et akut, men også et langsigtet løft af erhvervsuddannelserne, så de bliver attraktive for flere og vi får vendt den bekymrende udvikling i søgetallene.

Det konkrete finansieringsbehov afhænger jo så af resultatet af  forhandlingerne, og jeg må sige, at forslagsstillerne nævner en række finansieringsforslag, vi ikke kan støtte, men det er eksempler på forslag. Vi kan ikke støtte at ændre statsstøttereglerne for rederierne og andre ting, men som jeg læser det her forslag, er forslagsstillerne åbne for at drøfte alternative finansieringskilder, så der ikke fastlægges en specifik finansieringskilde med forslaget. Det er jo så også afgørende for, at vi godt kan bakke op om det her forslag.

Vi glæder os til forhåbentlig at blive indbudt til nogle forhandlinger, så vi i fællesskab kan få løftet erhvervsskolerne. Men jeg må også bare sige, når jeg hører nogle af ordførertalerne i dag, at så er jeg uenig med de ordførere, der har været på før mig, for det er jo ikke et enten-eller. Vi har strukturelle udfordringer, og dem skal vi have handlet på, men vi har altså også nogle akutte udfordringer, som vi godt kan løse. Tak for ordet, formand.

Kl. 20:24

Tredje næstformand (Karsten Hønge):

Der er en kort bemærkning til hr. Thomas Skriver Jensen, Socialdemokratiet.

Kl. 20:24

Thomas Skriver Jensen (S):

Tak for det. Jeg holder jo meget af Danmarksdemokraterne. Jeg synes, det er fantastisk, at vi har fået et parti ind i Folketinget, som brænder så meget for erhvervsuddannelserne. Det har jeg jo også kunnet høre på ordførerens partifælle hr. Dennis Flydtkjær. Det synes jeg er fantastisk, og vi er jo enige i, at der skal investeres i erhvervsuddannelserne. Men hvis der skal være en bæredygtig, holdbar økonomi på den lange bane, er det flere elever, der skal til. Altså, det skal være nogle større hold, så der skabes nogle bedre faglige miljøer på de enkelte erhvervsskoler. Og det kræver nogle tiltag for at få de elever derover. Jeg er faktisk glad for, at Danmarksdemokraterne er sådan et parti, der lægger forslag frem, når de gerne vil gøre noget politisk. Men jeg kan ikke finde noget om, hvad Danmarksdemokraterne mener at der skal gøres for at få flere ind på erhvervsuddannelserne, ud over at der skal oprettes nogle faglige linjer på gymnasierne. Kunne ordføreren ikke sige bare en lille smule om, hvad Danmarksdemokraternes tanke er på det område? Er det helt nede i folkeskolen, eller er det kun på gymnasierne, eller hvordan skal vi løse det problem?

Kl. 20:25

Tredje næstformand (Karsten Hønge):

Ordføreren.

Kl. 20:25

Karina Adsbøl (DD):

Tak for spørgsmålet. Det er jeg rigtig glad for. For som den socialdemokratiske ordfører ved, er det jo et område, der står Danmarksdemokraterne meget nært. Jeg tror, at der skal flere ting til, og jeg har ikke tid nok til at fortælle om alle tingene. Men det handler jo selvfølgelig også om, tror jeg, at gøre børn glade for værktøj, helt fra man starter i vuggestuen eller i dagplejen, og også om at turde lade dem bruge det, kan man faktisk sige. Og det kan man jo gøre på mange måder. Måske skal de ikke have rigtigt værktøj, men man kan jo i hvert fald også købe plastikværktøj. Så jeg tror, at der er mange måder, man kan gøre det her på. Og i forhold til det med at få flere ind på uddannelserne handler det selvfølgelig også om, at de har nogle gode rammer, og at der er noget godt værktøj. For jeg tror, at hvis man kommer ind på en skole, der ser nedslidt ud, og hvor der er gammelt værktøj eller en gammel høvlebænk og ikke noget, der er moderne, så bliver det måske også lidt trist at stå og arbejde med det.

Kl. 20:26

Tredje næstformand (Karsten Hønge):

Spørgeren ønsker ikke en anden runde. Så er der ikke flere korte bemærkninger. Tak til fru Karina Adsbøl, Danmarksdemokraterne. Næste ordfører er fru Helena Artmann Andresen, Liberal Alliance.

Kl. 20:26

(Ordfører)

Helena Artmann Andresen (LA):

Tak. Jeg vil gerne starte med sige tak til Enhedslisten for at sætte fokus på erhvervsskolerne herinde i Folketingssalen i dag. Jeg har efterhånden været ude at besøge en del erhvervsskoler, og jeg må godt nok konstatere, der er stor forskel på kvaliteten derude. Nogle skoler er nærmest trætte af, at de føler, at vi taler dem ned, og at medierne gør det, for de er meget stolte af deres store, flotte erhvervsskoler, mens andre skoler har udfordringer med, at det drypper ned fra taget, og at de har meget gammelt udstyr. Der kan ikke være meget uenighed om, der skal gøres noget ved erhvervsskolerne, og der skal kigges på den måde, vi har valgt at skrue økonomien sammen på herindefra, for det trænger altså til et grundigt eftersyn, og det gælder, om det er højere grundtaxameter, holdtaxameter, eller om det er færre tælledage. Jeg ved ikke, hvad der er den rigtige løsning, men der skal i hvert fald gøres noget.

En ting, jeg er blevet mere og mere sikker på der skal gøres, er, at der skal afskaffes alle de her puljer. Jeg har hørt eksempler på skoler, der nærmest har 3-5 mand ansat for at søge de her puljer, og det er altså vildt, at det kan betale sig. Sidste år var der rekordlavt optag på erhvervsuddannelserne, 9.000 færre elever søgte ind i år 2021, og det er desværre en generel tendens. Siden 2012 er optaget faldet med 33 pct. Der er mange ting at tage fat på, for at vi kan få flere elever til at få øjnene op for vores erhvervsuddannelser, bl.a. kan man sætte valgfagene fri i folkeskolen, og man skal nok også reformere den måde, vi har studievejledning på i dag i folkeskolen. Selv om jeg ville ønske, at vi kunne vende den nedadgående optagelseskvote til næste skoleår, bliver det nok desværre tæt på umuligt. Dermed er jeg ikke sikker på, at én akutpakke kan være nok til at holde på personalet, og det trælse, men også retfærdige spørgsmål, man bliver nødt til at stille sig, er også, hvor mange penge man skal bruge på medarbejdere, som der reelt ikke er brug for på skolerne. Og finansieringen, som der bliver peget på i beslutningsforslaget, kan vi ikke se os selv i. Men der skal ikke være nogen uenighed om, at den måde, vi har sammensat erhvervsskolernes økonomi på, skal ændres, og vi skal have flere unge til at få øjnene op for vores fantastiske erhvervsuddannelser.

Liberal Alliance kommer til at stemme hverken for eller imod. Tak for ordet.

Kl. 20:29

Tredje næstformand (Karsten Hønge):

Der er ingen korte bemærkninger, så tak til fru Helena Artmann Andresen, Liberal Alliance. Næste ordfører er hr. Per Larsen, Det Konservative Folkeparti.

Kl. 20:29

(Ordfører)

Per Larsen (KF):

Tak for det, formand. Jeg står her på vegne af vores ordfører, fru Lise Bertelsen, som desværre er forhindret i at deltage i aften. Men mange tak til Enhedslisten for at fremsætte forslaget. Det er ingen hemmelighed for dem, der interesserer sig blot en lille smule for erhvervsuddannelserne, at de er trængt, og at vi i de kommende år er nødt til at prioritere både motivationen af unge mennesker til at søge uddannelsen, at prioritere selve uddannelsestilbuddet og kvaliteten heraf, herunder både den faglige kvalitet og materialet, altså maskiner, værktøjer og andet grej på skolerne. Derfor er vi i Det Konservative Folkeparti glade for, at der bliver stillet skarpt på de udfordringer, der findes, som både handler om at tiltrække studerende, fastholdelse og kvaliteten af uddannelsestilbud. Det er et område, vi meget gerne vil være med til at prioritere, ligesom vi finder det vigtigt, at hele det samlede uddannelsessystem også i fremtiden kan imødekomme arbejdsmarkedets efterspørgsel, og at danske studerende fortsat er blandt verdens dygtigste, både fagligt og i anvendelse af ny teknologi, maskiner, værktøj m.v.

Det Konservative Folkeparti ser frem mod kommende forhandlinger på uddannelsesområdet og i forhold til erhvervsskolerne. Vi er ikke enige i den fremlagte finansiering i forslaget, men vi er meget positive over for forhandlinger. Jeg er helt sikker på, at Lise Bertelsen glæder sig til de kommende udvalgsbehandlinger.

Kl. 20:31

Tredje næstformand (Karsten Hønge):

Der er ingen korte bemærkninger. Tak til hr. Per Larsen, Det Konservative Folkeparti. Næste ordfører er fru Lotte Rod, Radikale Venstre.

Kl. 20:31

(Ordfører)

Lotte Rod (RV):

Tak for det. Yes, det er alvorligt, at der ikke er flere unge og voksne på vores erhvervsuddannelser, og at der også er blevet skåret så mange undervisere væk, som der er. Egentlig undrer det mig lidt, at den store kærlighed, som jeg ved ministeren har til erhvervsuddannelserne, at regeringen i hvert fald i det, de siger, ikke tager det mere alvorligt, at der trods alt er blevet fyret så mange, som der er. Samtidig er jeg også lidt i tvivl – vi har været sådan lidt frem og tilbage i diskussionen hos os i Radikale – om det kan give mening at lave sådan en akutpakke, fordi jeg simpelt hen tvivler på, hvor hurtigt regeringen overhovedet kan arbejde af sig selv, for hvis vi nu stemte ja til det her og gik i gang med en akutpakke, ville det så overhovedet ske, før der alligevel var en finanslov? Det synes jeg sådan set der er en reel pointe i fra regeringens side. Derfor mener jeg også, at svaret på den udfordring, vi står i, jo skal være, at vi, så snart det kan lade sig gøre, får reelle forhandlinger med regeringen og laver en egentlig plan. Og jeg har en forventning til, at regeringen på finansloven kommer med et forslag, som giver os mulighed for rent faktisk at lave rigtig gode erhvervsuddannelser.

Vi står i den situation, at det på den måde faktisk er lidt særligt, at det er samtlige partier i Folketinget, som gerne vil have, at flere unge vælger en erhvervsuddannelse. Det er sådan set ret unikt, at det samler os alle sammen, og jeg synes også, at det giver os en forpligtelse så til at tænke over, hvordan vi så gør det på en klog måde. For vi har godt nok i mange år talt om det her og sagt, at det er vigtigt, at unge vælger en erhvervsuddannelse, men alligevel er det lidt, som om at jo mere vi ligesom forsøger at sige til de unge, at de skal tage en erhvervsuddannelse, jo mere får unge også lyst til at gøre det modsatte. Og jeg tror i hvert fald på, at vi ikke kommer til at få flere til at vælge en erhvervsuddannelse, før vi egentlig holder op med at sige, at de skal gøre det. Jeg tror på, at det bliver nødt til at starte med begejstringen for håndværket og det, at man kan lide det og finde ud af at skabe ting med sine hænder og sin krop.

Derfor har jeg også lyst til at sige en ting. Der er rigtig mange ordførere, som har sagt virkelig gode ting om betydningen af vores erhvervsuddannelser, men jeg har lyst til at pointere, at det ikke behøver at være sådan et enten-eller mellem gymnasierne og erhvervsuddannelserne. Jeg synes nogle gange, at der ligesom bliver skabt sådan en præmis her om, at hvis vi gerne vil noget med erhvervsuddannelserne, skal vi tage pengene, eller det skal være på bekostning af gymnasierne og vores universitetsuddannelse. Jeg har det sådan, at jeg brænder for alle uddannelser, og jeg vil meget hellere tale om, at vi har brug for at lave en ny generationskontrakt, der gør, at vi som politikere rent faktisk prioriterer at investere i næste generation, i børn, unge og uddannelse og netop i alle vores uddannelser. Det behøver altså ikke at være sådan noget med, at fordi man vil noget med erhvervsuddannelserne, skal man gøre det dårligere for gymnasier eller for akademikere.

I Radikale Venstre vil vi gerne investere i erhvervsuddannelserne for først og fremmest at kunne gøre tre ting. Det ene er, at jeg mener, at der er behov for, at vi skal have længere grundforløb for nogle, sådan at vi kan lave gode ungdoms- og studiemiljøer. Jeg mener for det andet, at vi har brug for at styrke lærer kompetencerne. Hvorfor har man et pædagogikum i gymnasierne, men ikke på erhvervsuddannelserne? Jeg synes da, at det er et oplagt sted, vi burde give lige så gode muligheder. Og for det tredje, som mange også har været inde på i dag, er der nogle steder behov for at lave langt lækrere værksteder, hvor man får følelsen af, at wau, her er virkelig bare noget fedt grej.

Så tror jeg på, at vi skal lave en mere praktisk og kreativ undervisning i skolen. Jeg tror på, at børn skal have lov til at fordybe sig og være nysgerrige på mange forskellige håndværk. Jeg mener i øvrigt, det er en del af dannelsen, at man skal have lov til at udtrykke sig på mange forskellige måder, og jeg vil derfor også gerne fremme mulighederne for, at børn og unge kan møde mange forskellige rollemodeller og i det hele taget have mange forløb i skolen, som er sammen med forskellige ungdomsuddannelser og forskellige virksomheder.

Så har jeg en helt særlig kærlighed for skrammellegepladser. Hvis vi gerne vil have flere unge til at vælge en erhvervsuddannelse, bør vi da starte med at sørge for, at der alle steder i landet er mulighed for at komme hen og lege og bygge og slå sig og øve sig på en skrammellegeplads, som faktisk jo er et af Danmarks fineste bidrag til den pædagogiske verdenshistorie. Det synes jeg vi burde starte med at gøre noget ved.

I øvrigt glæder Radikale Venstre sig bare til de forhandlinger, der kommer om erhvervsuddannelserne, som jeg ser meget frem til.

Kl. 20:36

Tredje næstformand (Karsten Hønge):

Der er en kort bemærkning til hr. Thomas Skriver Jensen, Socialdemokratiet.

Kl. 20:36

Thomas Skriver Jensen (S):

Det var mest bare, fordi det er sjældent, at jeg bliver sådan virkelig begejstret over en ordførertale fra Radikale Venstre. Men det blev jeg faktisk nu, fordi der specifikt blev sagt, at det er vigtigt, at flere unge mennesker vælger en erhvervsuddannelse, og at det skal være en prioritet. Det vil jeg bare prøve at spørge lidt ind til. For når jeg lytter til Radikale Venstre i den offentlige debat og generelt, lyder det, som om al uddannelse som udgangspunkt er god uddannelse. Det synspunkt deler jeg for så vidt, men jeg mener også, at uddannelsesvalget for unge mennesker på en eller anden måde er nødt til at afspejle arbejdsmarkedet, og hvad der er af muligheder for job bagefter. Derfor vil jeg bare spørge fru Lotte Rod: Mener Radikale Venstre, at det er en vigtig prioritet, at flere unge mennesker vælger erhvervsuddannelserne til og dermed så også vælger i hvert fald universiteterne fra?

Kl. 20:37

Tredje næstformand (Karsten Hønge):

Ordføreren.

Kl. 20:37

Lotte Rod (RV):

Ja, det mener jeg. Jeg mener, at det ville være godt for mange unge at vælge en erhvervsuddannelse. Men jeg tror bare, at den måde, vi har gjort det på politisk, er helt forkert, fordi vi i så mange år har sagt til de unge: I skal tage en erhvervsuddannelse. Og hvad gør man så som ung? Så tænker man: Det skal politikerne da bare overhovedet ikke bestemme; jeg vil da over på gymnasiet sammen med alle mine venner. Og derfor tror jeg, at vi har haft den helt forkerte tilgang, og jeg tror, at måden, vi får flere unge til at få lyst til at vælge en erhvervsuddannelse, på, ikke er ved at tvinge dem, men at det er ved at sørge for at skabe begejstring for fordybelsen i håndværket. Det er derfor, at jeg er så optaget af alt det, vi skal gøre i skolen i forhold til at give meget mere plads til det kreative, det praktiske, det musiske og til at lave forløb, hvor man kan fordybe sig og i øvrigt komme meget mere ud at besøge virksomheder og ungdomsuddannelser.

Kl. 20:38

Tredje næstformand (Karsten Hønge):

Spørgeren.

Kl. 20:38

Thomas Skriver Jensen (S):

Det er jo svært at tilføje vildt meget mere begavet til det. Jeg synes, at det lød rigtig, rigtig fornuftigt, så jeg vil egentlig bare sige tak for den tilkendegivelse. Det er rigtig glad for at høre. Lad os arbejde meget mere sammen om det synspunkt.

Kl. 20:38

Tredje næstformand (Karsten Hønge):

Ordføreren.

Kl. 20:38

Lotte Rod (RV):

Det vil jeg utrolig gerne. Og så håber jeg, at vi samtidig også kan arbejde sammen om, at der selvfølgelig gerne må være gode gymnasier, altså at vi ikke behøver at lave gode erhvervsuddannelser på bekostning af gymnasierne, men at vi jo gerne i det hele taget skal prioritere uddannelse.

Kl. 20:38

Tredje næstformand (Karsten Hønge):

Næste korte bemærkning er til fru Anni Matthiesen, Venstre.

Kl. 20:39

Anni Matthiesen (V):

Tak. Tak for ordførertalen. Jeg har jo hørt rigtig meget om fru Lotte Rods skrammellegepladser. Dem har jeg både læst om og også hørt ordføreren tale om mange gange, og jeg er enig langt hen ad vejen. Heldigvis er vi så nogle, der bor nogle steder, hvor de også rent ud sagt er derhjemme, så man har muligheden for at banke søm i.

Jeg kunne godt tænke mig lige at spørge lidt nærmere ind til noget. For jeg deler jo Radikale Venstres tanker om, at vi helst skal have gode uddannelser alle steder osv. Men vi må vel også være ærlige om, at hvis vi er enige om, at vi skal have flere, helst frivilligt, til at vælge erhvervsuddannelser, kan der ikke blive ved med at gå lige så mange unge på de almene gymnasier. Er det ikke korrekt forstået?

Kl. 20:39

Tredje næstformand (Karsten Hønge):

Ordføreren.

Kl. 20:39

Lotte Rod (RV):

Jo, men det skal bare være den vej rundt, at vi skaber begejstring for håndværkene, og at der derfor er flere unge, som har lyst til at vælge en erhvervsuddannelse. Jeg mener, at vi fra Folketingets side skyder os selv i foden, hvis vi prøver at sige til de unge: Vi vil gerne tvinge jer over på en erhvervsuddannelse. For det får præcis den modsatte effekt. Vi har kunnet se de sidste mange år, at jo mere vi forsøger at tvinge de unge til at gøre det, jo mere gør de modstand og vil ikke vælge en erhvervsuddannelse. Derfor mener jeg, at en del af vores opgave er, at vi skal starte med at give muligheden for, at man i folkeskolen kan fordybe sig; at der er flere valgfag; at der er flere værksteder; at der i det hele taget er mere tid og materiale til, at lærerne kan lave en praktisk og kreativ undervisning.

Kl. 20:40

Tredje næstformand (Karsten Hønge):

Spørgeren.

Kl. 20:40

Anni Matthiesen (V):

Der kan jeg sige, at det, som ordføreren siger, deler jeg også simpelt hen en til en, altså at vi er nødt til at skrue på nogle andre håndtag, end vi måske har gjort igennem de seneste år, og som vi alle sammen har troet var den rigtige vej. Nu er vi nødt til at kigge ind i, hvordan vi også får den praktiske faglighed ind tidligere.

Det, jeg godt kunne tænke mig at spørge ordføreren om, er også, hvor Radikale Venstre står i forhold til netop at kigge ind i: Er der steder, også på de almene gymnasier, hvor man kan være nødt til at gøre noget for at sikre, at der er flere, der vælger en erhvervsuddannelse? Eller skal man bare hele tiden sikre, at det er godt at være alle steder – eller hvad?

Kl. 20:41

Tredje næstformand (Karsten Hønge):

Ordføreren.

Kl. 20:41

Lotte Rod (RV):

Jeg tror, vi kan blive meget bedre til at lave en flydende overgang, sådan som man gør nogle af de steder i provinsen, hvor uddannelserne ligger ved siden af hinanden, og man finder ud af, at her var der en, der startede på gymnasiet, men skulle over på erhvervsuddannelsen, og så finder man ud af det. Det tror jeg vi kan gøre meget mere smidigt. Men ellers vil jeg sige: Det, som regeringen mangler at gøre, er jo at investere i skolen, for der er to ting, som lærerne peger på står i vejen for at lave en mere praktisk skole: Det er tid til at forberede undervisningen, og så er det faciliteter, altså det at have værksteder og materialer. Og det kræver, at regeringen tager et økonomisk ansvar.

Kl. 20:41

Tredje næstformand (Karsten Hønge):

Så er der ikke flere korte bemærkninger. Tak til fru Lotte Rod, Radikale Venstre. Den næste ordfører er hr. Noah Sturis, Alternativet.

Kl. 20:42

(Ordfører)

Noah Sturis (ALT):

Tak for ordet. Og tak til Enhedslisten for at fremsætte forslaget. I Alternativet er vi enige i behovet for en akutpakke til erhvervsskolerne og en genopretning af deres økonomi, for den bæredygtige og grønne omstilling kræver viden og kunnen, og derfor skal vi selvfølgelig prioritere erhvervsskolerne, som er essentielle i den omstilling.

Lærlingeoprøret fortalte sidste år om gammelt slidt værktøj og huller i tagene. Vi har også set 800 fyringer, stigende materialepriser og lønninger. Men desværre er erhvervsskolerne blevet udsultet økonomisk de seneste år, og så er vi nødt til at handle. Det kan egentlig godt være, at udfordringen er opstået som følge af strukturelle problemer i forbindelse med omprioriteringsbidraget, men som det også har været nævnt tidligere, så er det ikke enten akut handling eller strukturelle løsninger, der skal til. Altså, vi kan godt gøre begge dele.

Ifølge en analyse fra SMVdanmark kan vi se frem til, at 80.000 faglærte vil forsvinde de næste ti år, og at der, som udsigterne er nu, ikke er nogen, der vil erstatte dem. Derfor er vi stærkt afhængige af, at vi kommer i gang med at uddanne nye faglærte i et langt større antal.

I Alternativet mener vi, at det skal gøres mere attraktivt at vælge en erhvervsuddannelse, og at vi skal blive bedre til at inspirere unge mennesker til at vælge en erhvervsuddannelse. For erhvervsuddannelserne skal præges af ambitioner og talent. Vi skal uddanne de unge til at være medskabere af det bæredygtige samfund med en forståelse af og handlekraft over for klimakrisen, og det kan kun gøres ved at investere i læring, viden og dannelse. Tak for ordet.

Kl. 20:43

Tredje næstformand (Karsten Hønge):

Der er ingen korte bemærkninger. Tak til hr. Noah Sturis, Alternativet. Næste ordfører er hr. Kim Edberg Andersen, Nye Borgerlige.

Kl. 20:43

(Ordfører)

Kim Edberg Andersen (NB):

Det er et godt forslag. Finansieringen kommer vi i Nye Borgerlige jo ikke til at hoppe op og ned af og stemme for. Det gør vi ikke, og det vidste forslagsstillerne også.

Det er også et nødvendigt forslag, for på trods af at flere partier – også dem, der sidder i regering nu – i flere år har sagt, at nu skal vi gøre det bedre, sker der faktisk ikke noget. Så jeg kan godt forstå, at forslaget kommer. Jeg tror også, at forslagsstillerne godt vidste, hvad der ville ske med det, men et eller andet sted har vi i hvert fald fået den lovning nu, at det sker i den her valgperiode. Så må vi så håbe på, at det sker tidligere i stedet for senere i den her valgperiode.

Jeg hørte også, at ordføreren for Socialdemokraterne var oppe at sige: Vi skal have flere til at tage en erhvervsuddannelse. Ja, det skal vi. Men alligevel har Socialdemokraterne ført i hvert fald en valgkamp, hvor de havde lyst til at indføre en ny efterløn, og så sagde de, at Arne skal have pension, fordi alle håndværkerne og de ufaglærte er dem med de hårde liv. Og så skal man da lige love for, at man får lyst til at gå hjem og klappe datteren på skulderen og sige, at hun da skal være sosu-assistent, eller sige til Mads: Du skal da være murer, for statsministeren står og siger, at du bliver nedslidt og skal have tidlig pension. Vi skal holde op med det der. Vi gør det, og I kan sikkert også finde eksempler, hvor jeg selv gør det, altså lige taler ind i den hurtige stemme eller det næstkommende valg i stedet for at se i øjnene, at håndværkere har vi vidst længe at vi kommer til at skulle bruge.

Som tidligere lærlingeansvarlig i en håndværkervirksomhed – min sidste lærling bliver faktisk færdigudlært her den 17., tror jeg det er – ved jeg rent faktisk, hvad det er, vi kan gøre. Vi kan gøre det nemmere for dem at komme ud af folkeskolen med selvtillid, altså de ordblinde drenge og piger, som ofte ender på håndværkeruddannelser, fordi de godt kan lide at bruge hænderne, men har nogle problemer, fordi de bliver suget tørre af selvtillid i folkeskolen. Det kan vi gøre noget ved. Vi kan gøre vilkårene bedre for dem, når de vil ud efterfølgende og danne deres egen lille virksomhed, i stedet for at begrave dem i alle mulige regler og besværligheder.

Hvis vi skal udnytte en situation, som verden har givet os, skal vi fortælle, at det her kunstige intelligens er håndværkerens chance for at shine i samfundet igen, fordi det bliver noget sværere for en ChatGPT at erstatte en murer og lægge mursten eller støbe et betongulv, end det gør at skrive en artikel eller lave et godt excelark som en god djøf'er i den offentlige forvaltning. Det tror jeg bliver erstattet hurtigere, så derfor skal vi italesætte det, og det skal vi gøre herindefra.

Jeg er enig i, at der skal finansiering til også strukturelt og også på finansloven. Og det haster, ja, det gør det. Det er en hønen og ægget-diskussion, jeg hører. Der skal ikke en akutpakke til. Vandet står ned gennem taget. Har man lyst til at sende sin datter ud et sted, hvor vandet står ned gennem taget? Du skal være håndværker, og du skal lige regne med at have gummistøvler på de første to semestre. Ej, vel? Så lad nu være med at lave det her fordummende og sige: Ingen akutpakke. Vi er klar over, at der ikke er en akutpakke, fordi der åbenbart er et finanslovsudspil allerede i august. Og der håber vi jo så, at vi i Nye Borgerlige får lov til i det mindste at blive smidt ud officielt på et stykke papir, i stedet for at I bare holder op med at ringe til os, selv om vi gerne vil være med. Det kunne være befordrende for det brede samarbejde.

Virkeligheden er, at det er et rigtig godt forslag, som jeg rigtig gerne ville have støttet. Finansieringen gør for ondt på mig. Det bliver ikke med den finansiering. Men jeg kommer til enhver tid til at bakke op om det her også fremadrettet. De får ikke lov til at dø i synden i regeringen, for det er så nemt at sælge de her ting: Vi vil alle de rigtige ting og lærlingeoprøret. Og jeg hørte også stort set alle socialdemokrater fortælle om lærlingeoprøret, og at nu skulle der ske noget. Og så blev man regeringsparti igen, og så skete der lige nøjagtig ingenting. Det er det, der er problemet.

Jeg har tillid til ministeren med hans håndværksbaggrund, og jeg har tillid til, at udvalget med rigtig, rigtig mange faglærte mener det her. Så skal vi huske at sparke dem over skinnebenet, som sidder lidt højere oppe på strå, for jeg kan høre, at selv om man gerne mener det og sidder i det her udvalg, kan man åbenbart ikke få lov til at få det med i finansloven. Det håber jeg så at ministeren i hvert fald kan. For der skal penge til. Vi skal i gang med at italesætte det fede i at være håndværker. Nye Borgerlige har ikke siddet herinde så længe, men vi har alle sammen været skyldige i at tale faguddannelserne ned. Vi skal tale dem op. Det tager tid, det er virkeligheden. Og så kan vi sørge for, at de har nogle ordentlige uddannelsesfaciliteter at komme til – det kan vi skaffe penge til i det strukturelle.

Vi kommer ikke til at støtte forslaget, men vi anerkender til fulde intentionen bag.

Kl. 20:48

Tredje næstformand (Karsten Hønge):

Der er en kort bemærkning til fru Mai Villadsen, Enhedslisten.

Kl. 20:48

Mai Villadsen (EL):

Tak til ordføreren for talen. Og tillykke til den lærling, der bliver færdig lige om lidt – det er jo virkelig dejligt.

Jeg vil bare gøre ordføreren opmærksom på – for det lyder jo, som om der i virkeligheden er enighed mellem vores partier – at det, vi har skrevet i forslaget om finansieringen, sådan set ikke er, at vi binder dem, der stemmer for det – heller ikke regeringen –til noget som helst. Vi er sådan set bare komme med nogle forslag til tiltag, som vi kunne se for os, men det afhænger jo selvfølgelig af, hvor meget man synes sådan en akutpakke og et generelt løft i øvrigt skal være på. Så jeg håber, at ordføreren vil genoverveje.

Kl. 20:49

Tredje næstformand (Karsten Hønge):

Ordføreren.

Kl. 20:49

Kim Edberg Andersen (NB):

Jeg ville i hvert fald genoverveje, hvis finansieringen blev fundet på en anden måde end ved at hæve skatter osv., og ordføreren ved jo selv, hvor vi står i forhold til det. Men den ømme tå i det forslag er faktisk finansieringen. Den er meget langt fra, hvor jeg kan se mig selv. I resten kan jeg og Nye Borgerlige faktisk stort set se os selv en til en.

Kl. 20:49

Tredje næstformand (Karsten Hønge):

Ønsker spørgeren en anden runde? Nej.

Næste korte bemærkning er til fru Karina Adsbøl, Danmarksdemokraterne.

Kl. 20:49

Karina Adsbøl (DD):

Tak. Det er bare lige et kort spørgsmål. Jeg deler sådan set Nye Borgerliges bekymringer omkring finansieringen; den støtter vi heller ikke i Danmarksdemokraterne, men som jeg og Danmarksdemokraterne læser forslaget, står der, at det konkrete finansieringsbehov afhænger af resultatet af forhandlinger, der skal være, og der står, at de forslag, der er nævnt her, f.eks. kan finansieres af noget. Der er vi jo helt på bølgelængde, men tænker ordføreren så ikke, at man vil støtte forslaget, når det nu er, at man ikke har lagt sig fast på nogen finansiering; det afhænger jo netop af forhandlingerne?

Kl. 20:50

Tredje næstformand (Karsten Hønge):

Ordføreren.

Kl. 20:50

Kim Edberg Andersen (NB):

Nu er jeg heldigvis i så lille en gruppe, at det bestemmer jeg sådan ret meget selv, så det kan godt være, at jeg ender med at stemme grønt til det her forslag, for jeg kan godt lide forslaget, og jeg er sikker på, at resten af min gruppe også godt kan lide forslaget.

Og jo, jeg har også læst, at finansieringen er oppe til diskussion. Så jo, det kan godt ende med, at vi støtter forslaget. Det er også derfor, at jeg ikke umiddelbart har skudt det ned. Jeg tror, at jeg ramte en pænt gul og så lidt tænksomhed, indtil jeg skal trykke på knappen i løbet af ikke ret lang tid.

Kl. 20:50

Tredje næstformand (Karsten Hønge):

Spørgeren.

Kl. 20:50

Karina Adsbøl (DD):

Jeg vil bare opfordre ordføreren til så at lave et betænkningsbidrag til det, når man netop stemmer grønt, og så skrive, at finansieringen deler man ikke. Altså, det kan man skrive sig ud af, og så kan man jo godt støtte forslaget, fordi man netop ikke har lagt sig fast på nogen finansiering.

Kl. 20:51

Tredje næstformand (Karsten Hønge):

Ordføreren.

Kl. 20:51

Kim Edberg Andersen (NB):

Jeg er sikker på, at Danmarksdemokraterne nok kommer med et, jeg kan tilslutte mig.

Det minder mig i øvrigt om, at jeg skal hilse fra Dansk Folkeparti og sige, at de har samme holdning til forslaget og samme problem med finansieringen. Så det kan jo være, at Danmarksdemokraterne kan lave noget, vi alle sammen kan se os i, og så skriver vi os alle sammen  med glæde på det, og så er vi alle sammen for forslaget. Så er alle glade.

Kl. 20:51

Tredje næstformand (Karsten Hønge):

Der er ikke flere korte bemærkninger. Tak til hr. Kim Edberg Andersen, Nye Borgerlige. Den næste, der får ordet, er ordføreren for forslagsstillerne, fru Mai Villadsen, Enhedslisten.

Kl. 20:51

(Ordfører for forslagsstillerne)

Mai Villadsen (EL):

Tak for det. Jeg kan jo konstatere, at jeg har bidraget til enighed på højrefløjen; det er jo sjældent, det sker. Men tusind tak for en rigtig god debat om det her beslutningsforslag, som jeg i virkeligheden synes har gjort os alle sammen klogere på hinandens positioner, og som også har blotlagt rigtig mange af de forslag, som mange i den her sal mener at der er behov for for at sikre et løft af vores erhvervsskoler.

Jeg vil ligesom alle ordførere herinde sige, at det er så utrolig væsentligt, at vi får gjort noget på det her område. Der er ingen velfærd, der fungerer uden erhvervsuddannede, og der er ingen nødvendig grøn omstilling uden dem. Ja, den her Folketingssal ville jo heller ikke fungere uden elektrikere, uden snedkere, uden møbelpolstrere og uden forsyningsoperatører, der sørger for, at strømmen kommer ind og lyden kommer ud.

Vi har så voldsomt brug for erhvervsuddannede i vores samfund, og vi glemmer det alt, alt for ofte; vi tager dem for givet. Det mener jeg også man har gjort historisk. Der har været store nedskæringer. Det har der ikke været de seneste år takket være det samarbejde, vi har haft med den tidligere regering, men det ændrer ikke på, at der er voldsomme udfordringer på vores erhvervsskoler. Gamle bygninger, nedslidt værktøj, et meget faldende elevtal og voldsomme fyringsrunder taler jo ligesom for sig selv.

Derfor mener vi i Enhedslisten, at der er behov for akutte investeringer, men selvfølgelig også for langsigtede løsninger – både når det gælder økonomi, men også, når det gælder indretningen af vores uddannelsessystem. For der er ingen tvivl om, at vi har behov for, at flere tager en erhvervsuddannelse.

Under valgkampen talte både Socialdemokratiet og Venstre heldigvis for investeringer i vores erhvervsuddannelser. Derfor havde vi i Enhedslisten sådan set også en forventning om, at der ville komme et løft, der var noget større, på den finanslov, der blev fremlagt. Det skete ikke, men jeg kan med glæde notere mig, at vi i dag har fået tilsagn om, at der kommer penge på næste finanslov. Jeg håber, at det som minimum bliver det løft, som Socialdemokratiet var ude med i valgkampen, for det er det, der er behov for derude.

Vi kan ikke blive ved med at lade stå til. Vi bliver nødt til at sikre, at uddannelserne derude er velfinansierede. Det er det, der betyder, at der er lærere nok til, at de undervisere, der også er der, kan efteruddanne sig, at materialet er up to date og godt nok, at der er støtte til de rigtig mange elever, man har fået på erhvervsskolerne, som også har behov for ekstra hjælp, for dem er der mange af for tiden, og det koster selvfølgelig. Det koster, hvis man har behov for ekstra hjælp til læsning, social støtte eller andet.

Det er derfor, at vi har fremsat det her forslag, altså fordi vi var oprigtigt overraskede over, at den her regering ikke kom med noget tidligere. Vi synes, at man har prioriteret lidt omvendt i regeringen og er gået i gang med en stor forkromet plan på universiteterne i stedet for at sætte gang i det store arbejde på erhvervsskolerne, hvor den brændende platform simpelt hen er størst.

Men det ændrer jo ikke på glæden ved, at vi i dag står her og faktisk kan høre, at der er sat ting i søen. Og selv om det ikke er nogen hemmelighed, at Enhedslisten ikke er svært begejstret for den her regering, så har vi sådan set tiltro til, at der kommer til at ske substantielle ændringer på det her område. Det har vi også, fordi vi har et samlet Folketing, som jeg ved kommer til at presse på for det, hvis ikke det sker fra regeringens side, og det samme gælder en fagbevægelse og også arbejdsgivere og nogle virkelig, virkelig seje lærlinge, som over det sidste år har fået sat et enormt fokus på det her område. Til dem skal der lyde en kæmpe, kæmpe stor tak. Jeg tror nærmest ikke, at der er en i den her sal, der ikke har lagt mærke til deres oprør; det gør en kæmpe forskel.

Kl. 20:56

Vi har som sagt nogle erhvervsskoler med udfordringer, nogle meget, meget større end andre. Jeg er ærgerlig over, at regeringen ikke støtter det her forslag, for så kunne vi jo faktisk komme med en redningskrans nu og lave en langsigtet plan senere. Det kan jeg notere mig at regeringen gør på andre måder, og jeg forstår ikke, hvorfor man ikke prioriterer det her højere.

Ikke desto mindre vil jeg konkludere, at det lyder rigtig godt, at regeringen har tænkt sig at investere fremadrettet. Jeg ser frem til forhandlinger om større løsninger, for det er jo ikke kun erhvervsskolerne, der har brug for hjælp; vi skal også, som det er blevet fremlagt af mange, se på vores folkeskole, se på overgangen, men også, hvis jeg må slutte med det, se på noget af det, som vi ved også bekymrer de folk, der går på en erhvervsskole – i hvert fald dem, jeg møder: det arbejdsliv og de arbejdsforhold, der møder dem, den pensionsalder, der møder dem, jamen de vilkår, de bliver udsat for. Det er selvfølgelig også noget af det, der er med til at præge ens valg, og derfor skal vi sikre et samfund, hvor vi helt generelt prioriterer de faglærte højere. Tusind tak.

Kl. 20:57

Tredje næstformand (Karsten Hønge):

Der er en kort bemærkning til fru Anni Matthiesen, Venstre.

Kl. 20:57

Anni Matthiesen (V):

Tak, og tak for ordførertalen. Nu får jeg også lige lyst til at spørge forslagsstilleren, hvad der skal være i sådan en akutpakke, og om det ikke er korrekt, at penge alene måske ikke løser problemet her. Er ordføreren ikke enig i, at der også er nogle strukturelle udfordringer, som vi er nødt til at få kigget på?

Kl. 20:58

Tredje næstformand (Karsten Hønge):

Ordføreren.

Kl. 20:58

Mai Villadsen (EL):

Bestemt, det er jeg fuldstændig enig i, og det mener jeg også er fremgået både af min tale og i forbindelse med de spørgsmål, der er blevet stillet. Man kan godt gøre to ting på en gang. Man kan hjælpe akut med noget økonomi. Vi har et forslag – det har også været beskrevet i pressen – om forskellige investeringer, bl.a. i udstyr og andet. Men der er ingen tvivl om, at der er behov for strukturelle løsninger. Der er behov for en mere praksisnær folkeskole, der er behov for praktik, så man faktisk bliver konfronteret med en erhvervsskole, når man går i folkeskolen. Det gjorde jeg selv aldrig, og det er jo virkelig uklogt, at man har indrettet sig på den måde. Vi har behov for bedre overgange og mere merit for voksne, der gerne vil tage en erhvervsuddannelse. Vi har behov for et taxametersystem, som ikke på den måde er ødelæggende for skolerne, fordi de i meget højere grad bliver nødt til at tage højde for elever, der falder fra og kommer til.

Jeg synes faktisk også, man skulle tage og overveje ... Det kan jeg så sige i mit næste svar, hvis der bliver spurgt igen, for tiden er gået.

Kl. 20:59

Tredje næstformand (Karsten Hønge):

Fru Anni Matthiesen.

Kl. 20:59

Anni Matthiesen (V):

Men så kan jeg hjælpe ordføreren og sige, at jeg rigtig gerne vil høre, hvad det var, ordføreren var ved at sige. For alle de her ting, som ordføreren nævner her til sidst, er vi jo helt enige i, og det er også derfor – forstå mig ret – at det med bare at sige, at nu skynder vi os lige at putte nogle penge ud, måske endda ved at smøre det tyndt ud, måske er ikke løsningen. Det er jo også derfor, jeg håber, at Enhedslisten vil være med til det næste skridt, altså at få gjort det her mere grundlæggende.

Kl. 20:59

Tredje næstformand (Karsten Hønge):

Ordføreren.

Kl. 20:59

Mai Villadsen (EL):

Vi mener, det er en del af løsningen, fordi der er værktøjer, der er forældede, og der er bygninger, der står og er i totalt forfald, og lærere, der har behov for at komme på efteruddannelse, men som simpelt hen ikke kan det, fordi der har været så store fyringer. Men der er også behov for strukturelle løsninger, og det vil vi rigtig gerne bidrage til. Og jeg synes, hvis man fra regeringens side – og det er bare et tankeeksperiment – overvejer at lave en meget, meget stor reform, at man skal overveje det forslag, som kom for en del år siden fra danske erhvervsskoler, hvor man snakker om en fælles indgang. For det kan måske betyde noget for valget mellem en gymnasial og en erhvervsfaglig uddannelse.

Kl. 21:00

Tredje næstformand (Karsten Hønge):

Den næste korte bemærkning er til hr. Thomas Skriver Jensen, Socialdemokratiet.

Kl. 21:00

Thomas Skriver Jensen (S):

Tak for det. Nu skal det ikke lyde, som om jeg ikke synes, det er vigtigt, at vi taler om de problemer, der er. Det synes jeg faktisk det er. Jeg synes også, det er godt, at Enhedslisten tager det her op til debat. Jeg bliver bare alligevel nødt til i diskussionen om det at tage en erhvervsuddannelse og det at have et arbejdsliv igen at sige, at ordføreren jo i sin ordførertale formår at tale både erhvervsuddannelserne og erhvervsskolerne helt ned under gulvtæppet og i øvrigt også det efterfølgende arbejdsliv. Det synes jeg er helt vildt.

Nej, det er ikke dårligt at komme ud og få et arbejde og at starte det med en erhvervsuddannelse og måske læse videre senere. Det kan være, at der er nogle, der har lyst til det, og der er også mange, der bliver. Det synes jeg er fornuftigt. Vi skal holde op med kun at have en negativ tone, og vi skal tale mere om stoltheden. Det, jeg egentlig ville spørge om, var det samme, jeg spurgte fru Lotte Rod om. Fra min stol er det åbenlyst, at hvis vi skal lykkes med at få flere faglærte, skal der komme nogle færre et andet sted, og derfor vil jeg bare spørge:

Mener Enhedslisten, at der er behov for, at flere unge mennesker går på en erhvervsskole, og at færre unge mennesker derfor skal gå på et universitet?

Kl. 21:01

Tredje næstformand (Karsten Hønge):

Ordføreren.

Kl. 21:01

Mai Villadsen (EL):

Nu er der jo ikke kun folk, der går på universiteter, der er også folk, der går på alle mulige andre uddannelser, og der er behov for, at flere skal gå på erhvervsuddannelserne. Der er også nogle unge mennesker, der slet ikke går på nogen uddannelse, og vi skal hjælpe så mange som muligt, der har lyst, til at komme på en erhvervsuddannelse. Men jeg bliver noget pikeret af ordførerens indlæg eller i hvert fald også forundret. For jeg husker, når jeg tænker et par minutter tilbage, ikke, at jeg stod og talte hverken arbejdsliv eller erhvervsskoler ned. Jeg stod tværtimod og sagde, at der er fantastiske erhvervsuddannelser, som uddanner tusindvis af megadygtige unge, som er med til at bygge det her samfund op, ja, sågar den her Folketingssal.

Men jeg troede da, at jeg stod sammen med Socialdemokratiet i ønsket om også at sikre ordentlige vilkår på arbejdsmarkedet for dem, som bliver mere fysisk nedslidte. For det gør erhvervsuddannede frem for akademikere. Det er derfor, vi skal sikre et bedre arbejdsmiljø, det er derfor vi skal værne om pensionsordninger, og det er også derfor, vi skal sikre, at der er et ordentligt arbejdsliv at komme ud til. For når jeg snakker med lærlinge, er det altså også det, de nogle gange bekymrer sig om, og som deres mor, som vi ved har stor indflydelse på deres valg, faktisk også bekymrer sig om.

Kl. 21:02

Tredje næstformand (Karsten Hønge):

Hr. Thomas Skriver Jensen? Han ønsker ikke en anden kort bemærkning. Så er der ikke flere korte bemærkninger. Tak til fru Mai Villadsen, Enhedslisten.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Børne- og Undervisningsudvalget. Hvis ingen gør indsigelse, betragter jeg dette som vedtaget.

Det er vedtaget.

Kl. 21:03

Meddelelser fra formanden

Tredje næstformand (Karsten Hønge):

Der er ikke mere at foretage i dette møde.

Folketingets næste møde afholdes i morgen, torsdag den 25. maj 2023, kl. 10.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 21:03).


50. møde

Tirsdag den 25. april 2023 kl. 13.00

Dagsorden

1) Spørgetime med statsministeren.

2) Spørgsmål om fremme af forespørgsel nr. F 11:

Forespørgsel til statsministeren om Facebooks censur af især indvandringskritiske brugere.

Af Mikkel Bjørn (DF) og Morten Messerschmidt (DF).

(Anmeldelse 20.04.2023).

3) Spørgsmål om fremme af forespørgsel nr. F 12:

Forespørgsel til statsministeren om den indenrigs- og udenrigspolitiske situation.

Af Christian Rabjerg Madsen (S), Morten Dahlin (V), Monika Rubin (M), Signe Munk (SF), Susie Jessen (DD), Alex Vanopslagh (LA), Søren Pape Poulsen (KF), Peder Hvelplund (EL), Martin Lidegaard (RV), Morten Messerschmidt (DF), Franciska Rosenkilde (ALT), Pernille Vermund (NB), Aki-Matilda Høegh-Dam (SIU), Aaja Chemnitz (IA), Anna Falkenberg (SP), Sjúrður Skaale (JF) og Lars Boje Mathiesen (UFG).

(Anmeldelse 21.04.2023).

4) 2. behandling af lovforslag nr. L 68:

Forslag til lov om et loft over indtægter fra elproduktion (indtægtsloftsloven).

Af skatteministeren (Jeppe Bruus).

(Fremsættelse 22.03.2023. 1. behandling 30.03.2023. Betænkning 19.04.2023).

5) 2. behandling af lovforslag nr. L 60:

Forslag til lov om ændring af lov om Arbejdsmarkedets Fond for Udstationerede og barselsloven. (Udmøntning af Dansk Arbejdsgiverforening og Fagbevægelsens Hovedorganisations aftale om principper for justering af Arbejdsmarkedets Fond for Udstationerede m.v.).

Af beskæftigelsesministeren (Ane Halsboe-Jørgensen).

(Fremsættelse 15.03.2023. 1. behandling 30.03.2023. Betænkning 19.04.2023).

6) 2. behandling af lovforslag nr. L 71:

Forslag til lov om en ekstra økonomisk støtte til modtagere af ældrecheck, engangsbeløb til uddannelsessøgende, der modtager stipendium som tillæg på grund af en funktionsnedsættelse eller som enlige forsørgere samt ophævelse af lov om den sociale pensionsfond.

Af beskæftigelsesministeren (Ane Halsboe-Jørgensen).

(Fremsættelse 22.03.2023. 1. behandling 30.03.2023. Betænkning 19.04.2023).

7) 2. behandling af lovforslag nr. L 63:

Forslag til lov om ændring af lov om social service. (Hurtigere og mere fleksibel hjælp og støtte til borgere med en hastigt fremadskridende sygdom).

Af social- og boligministeren (Pernille Rosenkrantz-Theil).

(Fremsættelse 15.03.2023. 1. behandling 22.03.2023. Betænkning 13.04.2023).

8) Forespørgsel nr. F 5:

Forespørgsel til justitsministeren om permanent grænsekontrol.

Af Peter Kofod (DF) m.fl.

(Anmeldelse 14.03.2023. Fremme 16.03.2023).

9) 1. behandling af lovforslag nr. L 109:

Forslag til lov om ændring af lov om folkeskolen. (Forlængelse af de udvidede frihedsgrader om afkortning af skoleugens længde og målsætningen om fuld kompetencedækning i skoleåret 2023/24 samt afskaffelse af udviklingsplanen m.v.).

Af børne- og undervisningsministeren (Mattias Tesfaye).

(Fremsættelse 19.04.2023).

10) 1. behandling af beslutningsforslag nr. B 60:

Forslag til folketingsbeslutning om en ny karakterskala i uddannelsessystemet.

Af Astrid Carøe (SF) m.fl.

(Fremsættelse 14.03.2023).

11) 1. behandling af beslutningsforslag nr. B 90:

Forslag til folketingsbeslutning om oprettelse af en plantebaseret kokkeuddannelse.


Af Franciska Rosenkilde (ALT) m.fl.

(Fremsættelse 17.03.2023).

12) 1. behandling af beslutningsforslag nr. B 107:

Forslag til folketingsbeslutning om nedsættelse af en trivselskommission for det gode børne- og ungdomsliv.

Af Lotte Rod (RV) og Martin Lidegaard (RV).

(Fremsættelse 17.03.2023).

Kl. 13:00

Meddelelser fra formanden

Første næstformand (Leif Lahn Jensen):

Mødet er åbnet.

I dag er der følgende anmeldelser:

Skatteministeren (Jeppe Bruus):

Lovforslag nr. L 112 (Forslag til lov om midlertidig udskydelse af betalingsfrister for indeholdt A-skat og arbejdsmarkedsbidrag og midlertidig forhøjelse af standardfradraget for dagplejere).

Mette Thiesen (DF) m.fl.:

Forespørgsel nr. F 13 (Hvad mener regeringen om, at det er tilladt at bruge stophormoner og krydshormoner til behandling af børn med kønsdysfori, selv om der mangler viden om behandlingernes effekt og sikkerhed, og vil regeringen i det lys medvirke til at stoppe brugen af stophormoner og krydshormoner til børn?).

Flemming Møller Mortensen (S), Michael Aastrup Jensen (V), Jon Stephensen (M), Karsten Hønge (SF), Kenneth Fredslund Petersen (DD), Carsten Bach (LA), Rasmus Jarlov (KF), Søren Søndergaard (EL), Christian Friis Bach (RV), Alex Ahrendtsen (DF), Theresa Scavenius (ALT), Kim Edberg Andersen (NB), Aki-Matilda Høegh-Dam (SIU), Aaja Chemnitz (IA), Anna Falkenberg (SP) og Sjúrður Skaale (JF) m.fl.:

Forespørgsel nr. F 14 (Hvad kan statsministeren oplyse om rigsfællesskabets muligheder og udfordringer?).

Titlerne på de anmeldte sager vil fremgå af folketingstidende.dk (jf. ovenfor).

Finansudvalget har afgivet:

Betænkning og indstilling vedrørende den af Statsrevisorerne afgivne betænkning over statsregnskabet for finansåret 2021. [Forslag til folketingsbeslutning i henhold til grundlovens § 47 med hensyn til statsregnskabet for finansåret 2021].

(Beslutningsforslag nr. B 116).

Betænkningen og indstillingen vil fremgå af folketingstidende.dk.

Det første punkt på dagsordenen er:

1) Spørgetime med statsministeren.

Kl. 13:01

Første næstformand (Leif Lahn Jensen):

Jeg giver ordet til statsministeren for en indledende redegørelse. Værsgo til statsministeren.

Kl. 13:01

Statsministeren (Mette Frederiksen):

Tak for det. Lad mig allerførst sige stort tak til de partier, som i går indgik en bred og ansvarlig finanslovsaftale med regeringen: SF, Liberal Alliance, Radikale Venstre og Dansk Folkeparti. Hele syv partier står bag den her finanslovsaftale. Det er rigtig godt for Danmark, og det viser jo også, hvor gode vi er til at samarbejde bredt med hinanden her i Folketingssalen.

Så vil jeg gå over til noget helt andet. Fra regeringens side ønsker vi et nyt og forenklet kontanthjælpssystem. Det nye system skal sikre, at der er en klar økonomisk gevinst ved at gå på arbejde; der skal indføres en arbejdspligt, som skal være med til at få endnu flere ind på arbejdsmarkedet.

Det her vidunderlige danske samfund er ikke kommet af sig selv. Vores Danmark bygger på et meget klart princip om, at hvis man kan, så arbejder man, og man forsørger sig selv. Det er det, der kitter vores velfærdssamfund sammen. Det er det, der finansierer det. Det er det, der skaber fællesskaber i hverdagen med klare værdier, ret og pligt.

Flere ikkevestlige indvandrere og efterkommere er kommet i arbejde de senere år. Det er rigtig godt. Men desværre er der stadig væk alt for mange, der ikke går på arbejde og dermed ikke forsørger sig selv, og det gælder især kvinderne. Hele fire ud af ti kvindelige indvandrere og efterkommere med ikkevestlig baggrund går derhjemme i stedet for at bidrage til Danmark, og over 40 pct. af de kvinder, der har modtaget kontanthjælp uafbrudt i 10 år, har ikkevestlig baggrund.

Det er et svigt, synes jeg, at vi som samfund ikke har stillet krav. Derfor vil regeringen nu erstatte den forsørgelseslogik, som har hersket for længe, med en entydig arbejdspligt. Alle mennesker skal mødes med krav og forventninger og opleve, at der er brug for dem, at de har noget at bidrage med.

Det allerbedste er selvsagt, at man har et helt almindeligt arbejde. Men hvis man nu ikke fra den ene dag til den anden kan gå ind på arbejdsmarkedet, er det næstbedste, at man gør nytte for sin ydelse – og det skal være 37 timer om ugen. Det kan være at være med til at holde kommunale stier, skove og strande rene. Det kan være, at man skal smøre madder eller sortere vasketøj på plejehjemmet. Overholder man ikke sin pligt til at bidrage, mener vi, at man skal trækkes i sin ydelse. Og så snart man er klar til job, skal man tjene sine egne penge.

Vores forslag er, at den nye arbejdspligt kommer til at omfatte knap 30.000 ydelsesmodtagere i kontanthjælpssystemet. Arbejdspligten vil i vores øjne være en nøgle til fællesskabet for mange. Den vil styrke børnenes rettigheder. Flere børn skal vokse op med en mor og en far, der tjener deres egne penge; det giver flere muligheder. Flere børn skal se deres mor og far tage af sted om morgenen og komme hjem om eftermiddagen, som de fleste gør i Danmark. Det her handler også om ligestilling mellem mænd og kvinder, det handler om integration og om at give børnene nogle bedre rollemodeller.

Særlig en gruppe synes vi at vi har svigtet ved ikke at stille krav, og det er dem, der er kommet til Danmark før 2008, og som år efter år har kunnet gå på passiv forsørgelse til en høj ydelse, fordi den her gruppe ikke har skullet opfylde beskæftigelseskrav for at få kontanthjælp. Det foreslår vi også at ændre på nu. Dermed vil omkring 14.000 flere komme på en lavere sats – det er det, der hedder SHO-ydelsen – og blive omfattet af arbejdspligten. Det vil give, tænker vi, et bedre incitament til at finde et arbejde og dermed blive en del af arbejdsfællesskabet.

At stille krav er værdighed, det handler om pligt før ret, og målet med de forslag, jeg har nævnt her, er at styrke den værdi, der kitter det danske velfærdssamfund sammen; det er, at alle skal bidrage til vores fællesskab. Vi ser frem til at diskutere og debattere det her forslag med Folketingets partier. Tak.

Kl. 13:05

Første næstformand (Leif Lahn Jensen):

Vi siger tak til statsministeren. Vi går nu videre med spørgsmål fra partilederne. Jeg skal gøre opmærksom på, at fru Pia Olsen Dyhr og hr. Alex Vanopslagh ikke deltager i spørgetimen. Spørgeren og statsministeren har begge op til 2 minutters taletid, og herefter følger to opfølgende spørgsmål, hvor spørgeren og statsministeren hver gang har 1 minuts taletid.

Den første spørger er fru Inger Støjberg fra Danmarksdemokraterne. Værsgo.

Kl. 13:05

Spm. nr. US 12

Inger Støjberg (DD):

Tak for det. I øjeblikket kan man jo ikke se mange minutters nyhedsudsendelser, uden at man kan se, hvordan det vælter ind med især migranter i Europa, især jo selvfølgelig fra Afrika og Mellemøsten. Siden nytår er der kommet mange, mange tusinde over Middelhavet og ind i Italien, og alt peger jo på, at vi går en ny flygtningekrise i møde. Jeg ved også, at statsministeren tidligere på ugen var i Italien for at diskutere de her ting.

Så kan man spørge, hvordan SVM-regeringen så reagerer på det. Ja, altså, man slækker såmænd på grænsekontrollen, og det gør man netop i en tid, hvor der jo tydeligvis ikke er styr på EU's ydre grænser. Det bizarre i det her, ud over det skammelige ved, at man slækker på grænsekontrollen, er så, at man har to partier, som ser fuldstændig vidt forskelligt på det her, altså om den ændring, vi nu ser, er en lempelse eller ej. Moderaterne kørte ud med en stor kampagne, hvor der straks stod: Mere frihed, mindre grænsekontrol. Venstre kørte ud med en lige så stor kampagne, hvor der stod: Vi passer på Danmark, nu forlænger vi grænsekontrollen. De indikerede så på den måde, at man holder fast i grænsekontrollen.

Nu er det jo så så helt eminent heldigt, at vi ligesom har en overdommer til stede her i dag, og derfor vil jeg gerne bede statsministeren om at forklare mig, om det er Venstre eller det er Moderaterne, der har ret. De kan i hvert fald ikke begge to have ret. Fastholder vi grænsekontrollen, eller får vi mindre grænsekontrol, sådan som udenrigsministerens parti jo har slået sig meget, meget stort op på her den seneste tid?

Kl. 13:07

Første næstformand (Leif Lahn Jensen):

Statsministeren.

Kl. 13:07

Statsministeren (Mette Frederiksen):

Jeg tillader mig indledningsvis måske lige at hæve diskussionen op over det polemiske og gå ind i substansen, for det er fuldstændig korrekt, at der kommer rigtig, rigtig mange migranter, flygtninge og indvandrere til Italien netop nu. Vi har en katastrofal situation i og omkring Tunesien, og vi ser et antal, der kommer, både ad Balkanruten, hen over Middelhavet og i særdeleshed til Italien, som er faretruende højt. Det var en af grundene til, at jeg selv besøgte den nye italienske premierminister så sent som i fredags. Det var for at diskutere, hvad vi gør bedst muligt fra EU's side af, og derfor er det ikke korrekt, at regeringens handling, hvad det her angår, handler om den midlertidige grænsekontrol. For det, vi først og fremmest er optaget af, er at få løst problemerne ved Europas ydre grænse og dermed få sat en prop i det hul, der er fra ikke mindst Nordafrika over til Italien, og det handler om at få lavet nogle gode aftaler med de lande, der er i Nordafrika, så vi får stoppet bådene, for lige nu er det menneskesmuglere og menneskehandlere, der bestemmer, og ikke demokratisk valgte politikere. Så det er det første, jeg vil sige.

Det andet, jeg vil sige omkring grænsekontrol, er, at vi bevarer den midlertidige grænsekontrol til Tyskland og vi laver nogle ændringer deri. Den midlertidige grænsekontrol til Sverige omlægges, sådan at vi sætter et stærkere fokus på kriminalitetsbekæmpelse, og vurderingen er sådan set, at vi nok kan nå længere med den omlægning ved den svenske grænse.

Det er fuldstændig afgørende, at Europa får styr på den her situation, og derfor kan jeg oven i det, jeg allerede har sagt, sige, at jeg så sent som i går aftes diskuterede med en række europæiske ledere, hvad der er de næste skridt i forhold til at sikre Europas ydre grænse, og der er samarbejdet med Tunesien nok i virkeligheden det allerallervigtigste netop nu.

Kl. 13:09

Første næstformand (Leif Lahn Jensen):

Så er det fru Inger Støjberg.

Kl. 13:09

Inger Støjberg (DD):

Altså, det er ikke sådan, at jeg står tilbage med følelsen af at have fået svar på mit spørgsmål, men jeg har selvfølgelig også godt lagt mærke til, at statsministeren efterhånden går mere op i, hvad der foregår uden for Danmarks grænser, i Europa og resten af verden, end hvad der foregår her.

Men nu er statsministeren, i hvert fald indtil videre, jo statsminister i Danmark, og derfor er mit spørgsmål sådan set bare stadig væk: Hvem har egentlig ret i den her sag? For Moderaterne og Venstre kan ligesom ikke begge to have ret. Altså, den ene kan jo ikke slå sig op på sloganet mindre grænsekontrol, mere frihed, og den anden så slå sig op på, at vi styrker grænsekontrollen og passer rigtig godt på Danmark. Det er jo det, der er problematikken i det her. Jeg tror sådan set godt, jeg ved, hvad statsministerens parti mener omkring det her, så derfor er det sådan set bare for lige at få rettet lidt op på den der tvist. Jeg må helt ærligt indrømme, at jeg altså var noget forvirret der den 14. april, da man pludselig kom med den her ændring.

Kl. 13:10

Første næstformand (Leif Lahn Jensen):

Statsministeren.

Kl. 13:10

Statsministeren (Mette Frederiksen):

Det kan jeg sådan set godt forstå spørgeren er, al den stund spørgerens eget parti i den her sag siger, at man ønsker at være medlem af EU, hvis jeg forstår det korrekt, herunder også – for det er jo det, medlemskabet medfører – at være en del af Schengenaftalen, men at man så vil have fuld grænsekontrol. Det ved spørgeren jo godt ikke kan lade sig gøre. Det, man kan inden for det gældende regelsæt, er at have en midlertidig grænsekontrol, og det ønsker den danske regering at have mod Tyskland.

Så er spørgsmålet, hvordan man bruger sin tid bedst, og man kan sige, at det gode ved mig som statsminister er, at jeg har rigtig mange kilometer i benene, så jeg kan nå rigtig, rigtig mange arbejdsopgaver på en og samme dag. Men Danmark er jo ikke frontland. Vi er ikke en ydre grænse i forhold til den problemstilling, der er omkring Middelhavet, og derfor har jeg valgt at læne mig meget, meget ind i at sikre, at Europa nu er medfinansierende af den ydre grænse. Det lykkedes så sent som tidligere på året, og vi er nu gået i gang, bl.a. med landene Bulgarien og Rumænien, og jeg har været i Kroatien for også at diskutere den ydre grænse på Balkanruten. Men det allervigtigste, hvis man gerne vil sikre et Europa, hvor der ikke kommer flere hertil, end man kan integrere, er, at man engagerer sig i det europæiske spørgsmål og får sikret Europas ydre grænse.

Kl. 13:11

Første næstformand (Leif Lahn Jensen):

Fru Inger Støjberg.

Kl. 13:11

Inger Støjberg (DD):

Nu kan der være mange grunde til, at man engagerer sig i det europæiske spørgsmål. Men når det er sagt, vil jeg sige, at jeg egentlig er glad for det udenomssvar, som jeg fik fra statsministeren. Det er meget sjældent, man sådan bliver glad for et udenomssvar, men det gjorde jeg faktisk her. For det leder mig egentlig lige hen til at spørge til, hvad søren der egentlig er sket siden 2019, for jeg kan da lige så tydeligt huske, hvordan fru Mette Frederiksen gik til valg på – og der var det fru Mette Frederiksen og ikke statsministeren, for det var som oppositionsleder – at man ville lave en revision af Schengenreglerne, så det fuldstændig var op til landene selv, hvordan og hvorledes sådan en grænsekontrol skulle skrues sammen, og hvor lang tid det skulle holde, at man kunne have grænsekontrol. Derfor kunne jeg godt egentlig tænke mig at høre lidt om, hvordan statsministeren ser på det nu. Hvordan går det egentlig med arbejdet med at få ændret på Schengenreglerne – skrider det frem? Det kunne vi måske i virkeligheden godt samarbejde om, for den fru Mette Frederiksen, der var, før det blev til statsministeren, ligger jo sådan set meget i forlængelse af præcis det, som mit parti siger nu. Så måske man, sådan lige inden man blev for polemisk, skulle prøve at hæve sig lidt op og kigge på det.

Kl. 13:13

Første næstformand (Leif Lahn Jensen):

Statsministeren.

Kl. 13:13

Statsministeren (Mette Frederiksen):

Jamen jeg er meget, meget stærk tilhænger af, at vi kan bruge grænsekontrol på den måde, som vi mener er rigtig, og grænsekontrol kan jo være flere forskellige ting. Det kan være i forhold til migration, hvor det kan være nødvendigt, det kan være i forhold til terrorbekæmpelse, hvor det er nødvendigt, og det kan være i forhold til kriminalitetsbekæmpelse. Det kan være, fordi der er en aktuel problemstilling, som man ønsker at tage vare på, og derfor er det jo helt afgørende, at den danske grænse kan lukkes med det samme, hvis der kommer en situation a la 2015, som man jo, undskyld mig, ikke fik håndteret, som man skulle dengang, og på en anden og anderledes måde, hvis det skulle ske fremadrettet.

Så de indre grænser i Europa er vigtige. Det er også derfor, vi har ønsket at opretholde en grænsekontrol til Tyskland; det er på grund af nogle forskellige forhold. Men den ydre grænse er jo mindst lige så vigtig. Den er faktisk endnu vigtigere, for den store strøm, der kommer lige nu til Europa af migranter, asylansøgere, men også folk, der ikke er asylansøgere, men som bare forsøger at komme ind i Europa, kommer jo primært hen over Middelhavet og potentielt via Balkanruten, og der har vi altså behov for en styrkelse af Europas grænser. Det er ikke sikkert, man ønsker at bidrage til det fra Danmarksdemokraternes side af, men så skal man være ærlig at sige det. For hvis man vil Danmark det bedste og Europa det bedste, får man styrket Europas grænse nu.

Kl. 13:14

Første næstformand (Leif Lahn Jensen):

Vi siger tak til fru Inger Støjberg, og den næste er hr. Søren Pape Poulsen fra Det Konservative Folkeparti. Værsgo.

Kl. 13:14

Spm. nr. US 13

Søren Pape Poulsen (KF):

Tak for det. Jeg håber, at vi får Dansk Sprognævn til at kigge lidt på ordet Arneplus og får det oversat til det, det reelt betyder, og det vil jeg prøve her: en markant forringelse af vilkårene for de sygeste og mest nedslidte i Danmark.

Vi ved, at de fleste på seniorpension føler sig nedslidte, og det er jo ikke mærkeligt. For det kræver, at man har været forbi en læge for at få ydelsen. Men for dem på Arnepensionen er det kun cirka en ud af fem, som føler sig nedslidt, og det giver jo god mening. For forudsætningen for at få Arnepension handler ikke om nedslidningen; det handler kun om antal år på arbejdsmarkedet, og der kan man så både have været på deltid, og man kan have haft ledighedsperioder osv.

Alligevel kan jeg forstå på regeringen og regeringsgrundlaget – det er det, jeg må tage udgangspunkt i – at regeringen ønsker at skære i seniorpensionen, som jo er for de mest syge og nedslidte borgere, for at øge ydelsen på Arnepluspensionen, forstår jeg, for dem, som har et stærkere helbred. Det betyder så, at arbejdsudbuddet for de sygeste skal øges, mens flere med et stærkere helbred skal trække sig tidligere.

Det kunne jeg egentlig godt tænke mig at statsministeren kunne sige lidt om og måske forklare mig logikken i, for jeg synes, det er sådan lidt den omvendte Robin Hood, ikke? Altså, man tager fra de sygeste og mest nedslidte for at øge ydelsen på Arnepensionen, og jeg ved godt, at den her Arnepension er statsministerens ultimative prestigeprojekt. Jeg ved det godt, men det gør det jo ikke mere rigtigt. Jeg synes, det er en forkert prioritering. Jeg kunne godt tænke mig at høre statsministerens logik, i forhold til at det skal laves om.

Kl. 13:16

Første næstformand (Leif Lahn Jensen):

Statsministeren.

Kl. 13:16

Statsministeren (Mette Frederiksen):

Det er fuldstændig korrekt. Jeg er meget, meget stolt af vores Arnepension – værdig tidlig tilbagetrækning. Det her giver jo, undskyld mig, lidt flashback, for vi har diskuteret Arnepensionen igennem rigtig mange år, og jeg forstår, at vi står fuldstændig samme sted, som vi altid har gjort.

Vi er af den overbevisning, at når man har arbejdet mange år på det danske arbejdsmarked, mere end 40 år, er kommet ind på et tidligt tidspunkt, har haft ufaglært eller faglært arbejde, måske har haft skiftende arbejdstider og jobfunktioner, som har krævet noget af fysikken, så skal man kunne trække sig værdigt og ordentligt tilbage uden at skulle visiteres og uden at skulle bede nogen andre om det. Det har vi været uenige om igennem rigtig, rigtig mange år, og derfor var det dejligt, at der kom et politisk flertal, der vil sikre den værdige tilbagetrækning.

Jeg ved godt, at Det Konservative Folkeparti, sammen med Radikale Venstre og andre, vil afskaffe Arnepensionen, afskaffe efterlønnen, nøjagtig som I har ønsket det igennem mange år. Og det vil sige, at det eneste, der så står tilbage, er en visitationsordning, hvor det ikke er en selv, der kan træffe beslutningen, og hvor der ikke er – i mine øjne – den ordentlighed, som Arnepensionen repræsenterer, nemlig at samfundet giver noget tilbage, når du har ydet dit. Det er rigtigt, at der er en politisk uenighed omkring det.

Vi har så foreslået, at man tænker seniorpensionen og Arnepensionen sammen, og det må vi jo diskutere med Folketingets partier. Det kan jeg forstå at man ikke ønsker. I det hele taget er der meget, man ikke ønsker fra De Konservatives side. Jeg undrer mig over – det bliver jeg nødt til at sige – hvorfor man som et gammelt, hæderkronet parti ikke engang vil være med til at tage ansvaret for en finanslov i det her land.

Kl. 13:17

Første næstformand (Leif Lahn Jensen):

Hr. Søren Pape Poulsen.

Kl. 13:17

Søren Pape Poulsen (KF):

Det er jo nogle fantastisk spændende diskussioner, vi kan få her. Altså, jeg så ikke Socialdemokraterne være med i ret mange finanslov op igennem 00'erne. Men jeg kan forstå, at nu skal man bare tage de små smuler og krummer, der bliver smidt ud, og så kan man ellers koble sig på en finanslov. Det er jo en spændende diskussion i sig selv. Jeg fik bare ikke noget svar på, hvorfor det er de folk, der er mest syge – om vi taler Arne- eller seniorpension, er det jo alle sammen folk, der skal gå før folkepensionsalderen – som der skal tages fra, så de mister måske 4.000 kr. om måneden, for at man kan give lidt mere til nogle andre på Arnepension. Det er den logik, jeg ikke forstår. Folk, der måske har arbejdet på halv tid det meste af livet og bare har været på arbejdsmarkedet i mange år, er jo ikke nødvendigvis blevet nedslidt af det. Hvordan i himlens navn skal vi få nogen unge mennesker til at tage en erhvervsuddannelse i fremtiden, når det er den gammeldags opfattelse, der eksisterer hos den danske regering, altså at det bare handler om, at hvis man tager en erhvervsuddannelse, så bliver man automatisk nedslidt, når man har været på arbejdsmarkedet i mange år? Man kan skifte job undervejs, og vi gør rigtig meget i forhold til arbejdsmiljø. Men uanset hvad står vi jo tilbage med, at der ikke kom ét svar fra statsministeren på, hvorfor det er, at man skal skære så hårdt, når man beviseligt er nedslidt og syg.

Kl. 13:18

Første næstformand (Leif Lahn Jensen):

Statsministeren.

Kl. 13:18

Statsministeren (Mette Frederiksen):

Jamen det er jo som at være tilbage i de gode gamle dage, og vi bliver jo aldrig enige om det her. Jeg bliver bare nødt til at sige, at her er vi, der sidder herinde, en lille smule påvirket af, at de fleste af os ikke har et hårdt, fysisk krævende job, men hvis man har det, hvis man er social- og sundhedsassistent og i mere end 40 år har løftet på andre menneskers kroppe på grund af sygdom og på grund af alderdom, så vil det sætte sig. Det betyder jo ikke, at der ikke er sosu'er, der kan blive ved med at arbejde, også i en sen alder, måske ikke 37 timer, men på nedsat tid. Det er i øvrigt en diskussion, vi gerne vil have: Hvordan skaber vi et mere fleksibelt arbejdsmarked? Men til den der meget, meget stærke konservative tro på, at du bare kan være på arbejdsmarkedet i 40-45 år, uden at det sætter sig nogle spor, vil jeg sige: Jeg tror aldrig nogen sinde, vi bliver enige derom. Og jeg har mødt for mange mennesker, som efter et langt arbejdsliv har et ønske om at kunne trække sig enten helt eller delvis tilbage, til at jeg i hvert fald lader mig overbevise af den konservative formand. Må jeg så i øvrigt ikke sige, at jeg også sad i Folketinget i 00'erne, og der var ikke en egentlig invitation til Socialdemokratiet om at deltage i finanslovsforhandlingerne – jeg tror, det var, før hr. Søren Pape Poulsen kom herind. Det kan jeg tydeligt huske at der ikke var. Men det er jo forskellen på dengang og nu, at nu er der en regering, der siger til Folketingets partier: Skal vi lave finanslov sammen? Fire partier sagde ja og gik ind og tog et ansvar for Danmark og for dansk økonomi. Det Konservative Folkeparti sagde bare nej.

Kl. 13:20

Første næstformand (Leif Lahn Jensen):

Hr. Søren Pape Poulsen.

Kl. 13:20

Søren Pape Poulsen (KF):

Hvis der er nogen, der siger nej, er det jo regeringen. I siger nej til det, vi foreslår på uddannelse, hvor vi faktisk prøver at komme med lidt mere. I siger nej, når vi taler om tilbagetrækning. Jeg troede, at vi skulle til at være modige. Det har jeg hørt at regeringen har pralet meget af i forbindelse med store bededag: Vi er så modige, vi tager de nødvendige beslutninger. Jeg har bare et spørgsmål til statsministeren: Hvem er det, der skal tage sig af vores gamle mennesker på plejehjemmene i fremtiden? Hvem skal tage sig af vores unge og gamle på sygehusene, som skal have taget blodprøver? Hvem skal passe vores børn i daginstitutionerne? Hvem skal undervise vores børn i folkeskolen? Det eneste, I vil, er at lave den ene tilbagetrækningsordning efter den anden. Hvordan er det, at vi sikrer, at vi skaber nogle reformer, hvor vi får flere på arbejdsmarkedet? Man skal jo have mod til det – ikke sådan noget pullerværk, som regeringen har gang i. Men det mod, som reformalliancen bestående af Radikale Venstre, Liberal Alliance og Det Konservative Folkeparti viser, viser jo netop, at vores tankesæt ikke er støbt i beton. Vi tror nemlig på, at folk godt kan skifte job gennem livet, og at vi kan gøre noget, for at folk ikke bliver nedslidt. Hvis man så bliver nedslidt, skal man have pisken af regeringen, men hvis man kommer på Arnepension, statsministerens prestigeprojekt, så skal man have lov til at trække sig. Det holder ikke; vores velfærdssamfund bryder sammen, hvis vi ikke tør at lave nogle arbejdsudbudsreformer , der virkelig virker.

Kl. 13:21

Første næstformand (Leif Lahn Jensen):

Statsministeren.

Kl. 13:21

Statsministeren (Mette Frederiksen):

Siger formanden for Det Konservative Folkeparti, der som det første i en valgperiode stemmer imod at øge arbejdsudbuddet – nærmest som sin allerallerførste handling går man ned og stemmer imod, at vi udvider arbejdsudbuddet og øger beskæftigelsen i Danmark – at det er mod at ville afskaffe efterlønnen? (Søren Pape Poulsen (KF): Ja). Altså, undskyld mig, det er jo så gammel en traver, at man falder af krikken; så langsomt går den. Det er jo ikke mod. Mod er jo at tage ansvar. Og nej, ligegyldigt hvordan man vender og drejer det, kan det aldrig nogen sinde blive Det Konservative Folkepartis opgave at sige nej til at indgå i en finanslovsforhandling. Det står på side et i bøgerne for de gamle politiske partier, at man er med i aftaler, at man løfter ansvaret, og at man finder balancerne. Den historieskrivning er man langsomt, men meget, meget sikkert ved at skrive sig ud af som konservativt folkeparti. Jeg synes, det er ærgerligt – jeg synes, det er ærgerligt.

Kl. 13:22

Første næstformand (Leif Lahn Jensen):

Vi siger tak til hr. Søren Pape Poulsen.

Den næste spørger er fru Mai Villadsen fra Enhedslisten. Værsgo.

Kl. 13:22

Spm. nr. US 14

Mai Villadsen (EL):

Det er jo sådan helt forunderligt at se statsministeren stå her med ild i øjnene og diskutere med hr. Søren Pape Poulsen om folk, der har været længe på arbejdsmarkedet og er nedslidte, og forsvare dem. Så er det samtidig særlig mærkværdigt, at det er den selv samme statsminister, som vil afskaffe seniorpensionen.

En ting, som er rigtig vigtig for os i Enhedslisten, er, at alle mennesker i Danmark kan vide sig sikre på at have en tryg og værdig alderdom, hvor der er tid og kræfter til at gå en tur med ægtefællen, til at bage kage, når familien kommer på besøg om søndagen, og til at løfte barnebarnet. Og derfor – netop derfor – tror jeg, at der er rigtig mange, som er undrende og skuffede og kigger ængsteligt på Socialdemokratiets nye planer om at afskaffe netop seniorpensionen. For regeringen ønsker jo – det står der i hvert fald i regeringsgrundlaget – at afskaffe seniorpensionen, hvilket jo betyder, at nedslidte mennesker fremover kan gå 3 år senere på pension til 5.000 kr. mindre om måneden, ungefær.

Da statsministeren sidst stod her i salen, var det overordentlig svært at få regeringen til at bekræfte planerne om at afskaffe seniorpensionen, selv om det egentlig står meget sort på hvidt i regeringsgrundlaget. Derfor vil jeg gerne spørge, sådan at det ikke kan misforstås: Vil regeringen gennemføre regeringsgrundlaget og afskaffe seniorpensionen – ja eller nej?

Kl. 13:24

Første næstformand (Leif Lahn Jensen):

Statsministeren.

Kl. 13:24

Statsministeren (Mette Frederiksen):

Udgangspunktet for regeringens virke er selvfølgelig vores regeringsgrundlag, og det er jo et regeringsgrundlag, som er skabt igennem mange ugers forhandlinger. Og det er helt rigtigt, at vi ønsker at se på både seniorarbejdsmarked og tilbagetrækning under et. Jeg håber ikke, det kommer bag på spørgeren, for vi har jo lavet Arnepensionen sammen, og det gjorde vi jo dengang, fordi vi ønskede, at der også skulle være en værdig tilbagetrækning. Enhedslisten var ikke med i aftalen om seniorpension, og det var Socialdemokratiet heller ikke; det er nogle andre, der har lavet den. Vi har til gengæld lavet Arnepensionen, og vi har været optaget af, om man ville kunne lave en bred politisk aftale om den, så den også står i fremtiden. Og vi har så ønsket, kan man sige, at tænke de der to ordninger mere sammen, hvilket egentlig var Socialdemokratiets oprindelige tanke.

Så svaret på spørgsmålet er: Ja, der er et regeringsgrundlag, og det er det, vi arbejder med, men vi kan jo også konstatere, at Folketinget ikke er enige i den her sag, og derfor må vi jo på et tidspunkt diskutere med hinanden, hvad vi så gør. For jeg synes også, det er et problem, at tilbagetrækningsordninger er noget, der sådan er kastebold mellem forskellige politiske flertal. Og som spørgeren kan høre, går vores gamle venner i Radikale Venstre jo både ind for at afskaffe Arnepensionen og efterlønnen, så nogen let vej på tilbagetrækningsområdet er der jo ingen af os der har.

Kl. 13:25

Første næstformand (Leif Lahn Jensen):

Fru Mai Villadsen.

Kl. 13:25

Mai Villadsen (EL):

Men regeringen har jo et flertal, og med det flertal har regeringen nedfældet i sit grundlag, at man vil afskaffe seniorpensionen, og det er derfor, at det er underligt for mig, at vi nu også har en statsminister, som simpelt hen ikke kan svare ja eller nej til, om der bliver en forringelse, om det bliver 5.000 kr. mindre om måneden og 3 år senere, man kan gå på pension. Det synes jeg virkelig man skylder de nedslidte et svar på.

Ligesom den forrige spørger var inde på, med hensyn til om man nærmest skal omskrive ordbogen, så er det jo lidt rigtigt, at der vist er nogle spindoktorer, der har været på overordentligt overarbejde, da man har døbt det her Arnepluspension. Bevares, man vil forbedre Arnepensionen, men man vil massivt forringe forholdene for tusindvis af mennesker, og selv ham, som lagde navn til Arnepensionen, nemlig Arne Juhl, har jo været ude at sige: Jeg synes altså, at det er en Arneminuspension.

Derfor vil jeg egentlig gerne, når jeg ikke kan få et klart svar på det første spørgsmål, spørge statsministeren: Hvad vil statsministeren sige til Arne?

Kl. 13:26

Første næstformand (Leif Lahn Jensen):

Statsministeren.

Kl. 13:26

Statsministeren (Mette Frederiksen):

Nu troede jeg faktisk, at det var Enhedslisten, jeg stod og diskuterede med i Folketingssalen, men jeg har haft mange samtaler med Arne igennem tiden og er til stadighed meget, meget stolt over at have indført en værdig tilbagetrækning. Og med til den historie, der bliver tegnet her, hører jo, at regeringen ønsker at forbedre Arneordningen, og så ønsker vi at tænke de to ordninger sammen. Det er det, der står i regeringsgrundlaget. Men jeg lytter jeg mig jo også til her i Folketinget, at der ikke er opbakning til det, og derfor overvejer vi så, hvad det næste skridt er i forbindelse med det her spørgsmål.

En værdig, ordentlig tilbagetrækning er vigtig. Et mere fleksibelt arbejdsmarked for seniorerne synes vi også fra regeringens side er vigtigt. Men jeg kan jo godt være bekymret for, hvordan mulighederne for at trække sig ordentligt tilbage er på sigt i det her land. For nu er der mange partier, der ønsker at afskaffe efterlønnen og afskaffe Arnepensionen, og hvor stiller det så rigtig, rigtig mange lønmodtagere på arbejdsmarkedet? Derfor var mit håb også, at vi ville kunne lave noget flere partier sammen, så vores seniorer ved, hvad de har at gøre godt med i fremtiden. Men det ser svært ud i det her Folketing.

Kl. 13:27

Første næstformand (Leif Lahn Jensen):

Fru Mai Villadsen.

Kl. 13:27

Mai Villadsen (EL):

Jeg ved ikke helt, hvordan jeg skal tolke statsministerens svar om, at det jo er helt rigtigt, at både Socialdemokratiet og Enhedslisten er dybt uenige med højrefløjen, men det er jo heller ikke noget nyt, at de vil af med både Arnepension og efterløn. Det, der er nyt, er jo Socialdemokratiets position i den her sag, hvor man tidligere var dem, der kæmpede, ja, måske allermest for de nedslidtes vilkår, og som i mange år stod her i salen og rasede mod bl.a. hr. Søren Pape Poulsen, når han sagde, at det var for andre folks penge, man finansierede pension til nedslidte, fordi dansk politik handler om værdighed for dem, der har de hårdeste liv, som statsministeren har sagt. Og nu er der et helt nyt billede. Vi ser en regering, som i går delte skattelettelser ud til nogle af dem, der har allermest, samtidig med at man har lavet et regeringsgrundlag, hvor man vil skære på de nedslidte.

Jeg må virkelig spørge: Hvad har fået statsministeren til at ændre politik 180 grader i forhold til de nedslidte?

Kl. 13:28

Første næstformand (Leif Lahn Jensen):

Statsministeren.

Kl. 13:28

Statsministeren (Mette Frederiksen):

Jamen det har hverken jeg eller vi gjort. Vi er lige så optaget af de nedslidte, som vi altid har været, og af at sikre ordentlige tilbagetrækningsordninger. Jeg er jo egentlig også ærgerlig over, at Enhedslisten ikke ville være med til at lave en finanslov. Ja, det er rigtigt. F.eks. ændrer vi på fradraget for de unge, der har et fritidsjob, og det ønsker vi jo at gøre i den her kreds af partier, fordi vi synes, det er rigtig vigtigt, at unge har et fritidsjob. Men vi forbedrer så også samtidig muligheden for de tvillingefamilier, som vel egentlig meget berettiget har sagt: Når vi får flere børn på en gang, kunne vi godt tænke os nogle bedre barselsmuligheder. Og det er Enhedslisten så ikke med til at sikre; det må vi andre gøre.

Vi bliver jo nødt til også at være ærlige over for hinanden og sige, at når vi en gang imellem gerne vil gøre nogle ting bedre i vores samfund, så kræver det også nogle omprioriteringer. Og derfor er jeg glad for, at der er syv partier, der går sammen om at lave en finanslov, hvor der er nogle forbedrede muligheder for nogle grupper i samfundet. Det ærgrer mig bare, at både Det Konservative Folkeparti, Danmarksdemokraterne og Enhedslisten, altså de tre partier, der har været på indtil nu, ikke har villet være med til at tage det ansvar.

Kl. 13:30

Første næstformand (Leif Lahn Jensen):

Så siger vi tak til fru Mai Villadsen.

Velkommen til hr. Martin Lidegaard, Radikale Venstre. Værsgo.

Kl. 13:30

Spm. nr. US 15

Martin Lidegaard (RV):

Mange tak. Goddag til statsministeren. Hvis man kan arbejde, gør man det. Det sagde statsministeren for få minutter siden fra Folketingets talerstol, og jeg er helt enig; vi er tilbage ved grundsamfundskontrakten om ret og pligt. Det mener vi jo gælder både for kontanthjælpsmodtagere, der ofte har en svær social baggrund, og også for ældre borgere i det her land, indtil de får deres velfortjente folkepension. Det er vores opfattelse.

Der ligger to ting i det udsagn. Den ene er, at hvis man kan, bidrager man. Og hvis vi kigger på efterlønnen, der har forandret sig rigtig meget de senere år, er det 12-13 pct. af dem, der går på efterløn, der selv siger: Vi føler os nedslidt. Det er en meget lille del, synes vi, i forhold til at opretholde en så dyr ordning. Hvis man kan arbejde, gør man det, synes vi.

Den anden ting, der ligger i det udsagn, er, at hvis man ikke kan arbejde, skal man understøttes, og man skal understøttes værdigt. Og for os er det værdigt, at man kan gå fra 6 år før folkepensionen, som det er tilfældet med seniorpensionen, og at man får en betydelig højere ydelse, end man gør på Arnepensionen. Det vil sige, at for os er det mere socialt fokuseret og mere socialt værdigt, fordi det er en længere ydelse og en højere ydelse, og derfor er det den ydelse, vi gerne vil satse på, når nu vi skal forsøge at rydde op.

Det vil jeg også gerne sige at vi er meget indstillet på; vi synes, at det at få et mere gennemskueligt og klart tilbagetrækningssystem er en rigtig dagsorden at have. Jeg vil også gerne sige, at når vi melder ud, at vores foretrukne model er at satse på seniorpensionen, fordi det er der, de nedslidte bliver tilgodeset, og at vi så til gengæld synes, at vi skal overveje efterlønnens og Arnepensionens fremtid, så er det vores udgangspunkt. Det er rigtig nok, at det er en gammel traver, men verden har jo også forandret sig.

Men det er vigtigt for mig i dag at sige, at det er vores udgangspunkt, ligesom regeringens udgangspunkt er det, der står i regeringsgrundlaget. Men vi er meget indstillet på at forhandle det her; vi har ikke nogen forventning om, at det lige er vores model, som regeringen vil tage.

Mit spørgsmål er egentlig: Er regeringen også klar til at gå den anden vej og møde os i en fælles, bred aftale, hvilket jeg tror både de ældre og Danmark vil have bedst gavn af?

Kl. 13:32

Første næstformand (Leif Lahn Jensen):

Statsministeren.

Kl. 13:32

Statsministeren (Mette Frederiksen):

Vi vil altid gerne lave brede politiske aftaler. Det gælder på alle områder. Men der er jo en meget principiel og faktisk også ideologisk uenighed nede i det her, og det hænger lidt sammen med det, jeg diskuterede med hr. Søren Pape Poulsen før.

Altså, jeg kan godt lide, at man, når man har været rigtig mange år på arbejdsmarkedet og er startet tidligt, ikke har taget en lang videregående uddannelse, har haft et hårdt job – hårdere end mange andre – måske har haft skiftende arbejdstider osv., så har en indflydelse på, hvornår man trækker sig tilbage.

Det er det, Arnepensionen giver. Det giver seniorpensionen ikke. Det er en af de sådan principielle forskelle på de to, og der ser vi jo verden på måder, der er forskellige fra hinanden; det har vi gjort igennem mange år.

Jeg tror også, det hører med til billedet, at Radikale Venstre var imod efterlønnen, også da tallene på efterlønsområdet så anderledes ud end tallene for, hvad der bliver givet i dag. Det har vi lagt ører til i rigtig, rigtig mange år, altså at man ønskede at gøre noget ved efterlønnen, måske afskaffe den eller i hvert fald forringe den, hvad man vel også har bakket op fra De Radikales side tidligere.

Så glæder det mig med ordene omkring arbejdspligten. Jeg er ikke sikker på, jeg helt køber den præmis, at alle i kontanthjælpssystemet har tunge sociale problemer. Det er der nogle der har, men den overrepræsentation, der er, af kvinder med ikkevestlig baggrund tror jeg ikke kun handler om sociale problemer. Det er også nogle kulturelle udfordringer; jeg tror sågar, der er nogle mænd, der har indflydelse på, at der er kvinder, der ikke får lov til at arbejde og tjene deres egne penge i Danmark, hvad jeg jo synes er et meget, meget stort problem for ligestillingen.

Men jeg vil håbe på – og måske også tage det positivt ned – at Radikale Venstre vil gå ind i de her forhandlinger med et ønske om, at der bliver indført en klar arbejdspligt og dermed også kommer en understregning af en meget, meget central dansk værdi om, at man skal arbejde og man skal forsørge sig selv, når man er i Danmark.

Kl. 13:34

Første næstformand (Leif Lahn Jensen):

Hr. Martin Lidegaard.

Kl. 13:34

Martin Lidegaard (RV):

Det kan statsministeren sagtens tage ned. Jeg ville bare ønske, at man havde samme princip, når det gælder de ældre, som man har for de unge.

Jeg er ikke sikker på, at der er en ideologisk forskel her. Jeg mener egentlig, at det ideologiske er rummet i det med, at hvis man kan arbejde, gør man det, og jeg mener, det bør gælde for alle i den arbejdsduelige alder. For folk der er på efterløn, er lige så forskellige som dem, der går på kontanthjælp, der er lige så forskellige.

Det er nok rigtigt, at i gennemsnit er der flere nedslidte blandt dem, der har været 40 år på arbejdsmarkedet. Det tror jeg er rigtigt. Men det er lige så rigtigt, at der ikke er nogen automatik i det. Og hvad er det, vi gerne vil målrette vores bedste ordninger mod? Det er vel dem, der har mest brug for det, og det, der er godt, synes jeg, ved seniorpensionen, er, at alle kan søge den, uanset hvilket fag de kommer fra, og uanset hvor lang tid de har været der.

Så er det også let. Man skriver ind med NemID, og så klarer de seks medarbejdere i ATP det selv; de henter lægeerklæring ind osv. Det er ikke nogen meget omstændig visitationsordning. Til gengæld kan man gå fra helt op til 6 år før, og man kan få næsten 20.000 kr. om måneden. Det er da en meget bedre ordning for de nedslidte.

Kl. 13:35

Første næstformand (Leif Lahn Jensen):

Statsministeren.

Kl. 13:35

Statsministeren (Mette Frederiksen):

Altså, vi ønsker jo at forbedre Arnepensionen, og den har den meget store fordel, at man ikke skal søge om noget, man skal ikke visiteres, man skal ikke ind i et offentligt system.

Når man har gjort sit, aftjent sin værnepligt, bidraget med det, man skulle, skal man kunne trække sig ordentligt og værdigt tilbage. Og ja, det er jo – det indrømmer jeg – et meget klassisk socialdemokratisk synspunkt. Det er vel også derfor, at mange borgerlige partier har været imod det, inklusive Radikale Venstre, som i hvert fald på noget af den økonomiske politik ligger et andet sted, end Socialdemokratiet gør.

Så er jeg glad for tilsagnet omkring arbejdspligten. Det her skulle vi have gjort for mange, mange år siden. Jeg vil også være ærlig at sige, at det her jo er noget af det, vi ikke kunne gennemføre i den seneste valgperiode, hvor især Enhedslisten var – tror jeg – meget arg modstander af det her og vist stadig væk er det.

Jeg synes selvfølgelig også, det er vigtigt og fuldt ud rimeligt i en tid, hvor vi beder mange danskere om at arbejde noget mere for at kunne finansiere vores samfund og vores fremtid, at dem, der ikke går på arbejde i dag, også kommer med ind og bidrager.

Kl. 13:36

Første næstformand (Leif Lahn Jensen):

Hr. Martin Lidegaard.

Kl. 13:36

Martin Lidegaard (RV):

Vi bliver ikke færdige med seniorpensionen og tilbagetrækning i dag. Vi kommer tilbage til det. Men ingen spørgetime uden det grønne, og statsministeren var i Ostende i går, og jeg kan ikke lade være med igen – og det kommer jeg nok til at blive ved med, indtil jeg har nogle mere klare svar – at spørge statsministeren om noget i den forbindelse.

På landområdet er der nu kommet en energikrisestab, der har fået 9 måneder til at finde ud af, hvad der skal ske; det synes vi ikke der er meget krisestab over. I forhold til de 9 GW havvind, som vi forhandlede ind under den tidligere regering, har regeringen nu foreslået en eller anden form for medejerskabsmodel, som vi altså virkelig frygter kan forsinke det her markant; jeg troede egentlig, vi var enige om, at hastighed var en selvstændig pointe her, og det her er jo noget, der virkelig haster, hvis vi skal nå det inden 2030.

Endelig er der åben dør-ordningen, hvor vi gerne havde set et straksudbud af de arealer, som skal konkurrenceudsættes, hvilket kan overstås, forstår vi, på ganske kort tid. Men nu lægger man op til et større armvrid med Europa-Kommissionen i stedet for netop at sætte hastigheden øverst på dagsordenen.

Så – hvordan skal jeg udtrykke det her – jeg håber virkelig, at statsministeren i dag kan fortælle os, at hastighed er det, der står øverst for regeringen, når det handler om at få mere vedvarende energi i Danmark.

Kl. 13:37

Første næstformand (Leif Lahn Jensen):

Statsministeren.

Kl. 13:37

Statsministeren (Mette Frederiksen):

Hastighed er helt afgørende, og jeg er også ærgerlig over nogle af de forsinkelser, der er. Nu har vi jo fra regeringens side sagt, at vi vil fordoble det areal i havet, vi kan bruge til havvind; vi har sagt i sidste uge, at vi vil lave endnu mere havvind end det, der oprindelig var forudsat og aftalt; og det skal vi jo så have lagt en hastighed ind i, både offshore, men også på land.

Spørgeren ved jo godt, at der har været alle mulige forhindringer. Der er alle mulige barrierer, men det, at vi nu har fået nedsat NEKST – i øvrigt foreslået af Radikale Venstre, mens man stadig indgik i regeringsforhandlingerne – til at få de barrierer væk, så vi får sat møllerne op, er i vores øjne den rigtige vej at gå nu. Men ja, hastighed betyder rigtig, rigtig meget.

Kl. 13:38

Første næstformand (Leif Lahn Jensen):

Tak til hr. Martin Lidegaard.

Den næste spørger er hr. Morten Messerschmidt fra Dansk Folkeparti. Værsgo.

Kl. 13:38

Spm. nr. US 16

Morten Messerschmidt (DF):

Tak, formand. Også tak til især finansministeren for et fornuftigt forløb. Det er jo ikke alt, kan man sige, vi har fået ud af finanslovsforhandlingerne, men vi har da på nogle områder kunnet finde hinanden, og det har jeg været rigtig glad for. En af de ting, der måske ærgrede mig lidt, var, at vi i modsætning til andre gange, når Dansk Folkeparti har lavet finanslove, slet ikke kunne komme igennem og tale udlændingepolitik. Derfor er der måske desto større årsag til lige at komme ind på det nu, for jeg ved jo også, at statsministeren nyligen har været i Italien og tale med Meloni. Ja, hun har virkelig valgt, kan man sige, at tage sagen alvorligt og erklæret undtagelsestilstand, mens man så i Danmark lemper på grænsekontrollen, men det, som er interessant, synes jeg, er, at mens statsministeren var i Italien, var nogle af hendes venner, faktisk alle hendes EU-venner, jo i Strasbourg, hvor både mep'erne fra Socialdemokratiet, Moderaterne og Venstre stemte for en hel række nye EU-retsakter, som skal lempe udlændingepolitikken.

Nu kender vi jo ikke alle regeringspartierne lige godt. Socialdemokratiet kender vi måske lidt bedre end Moderaterne, og især hvad angår EU-politikken, er det jo lidt nyt for dem at komme på den bane, kan man sige. Men det er jo bekymrende, når man altså i forhold til nye regler, f.eks. introducing screening of third country nationals, kan se navne som Christensen, Fuglsang, Løkkegaard, Petersen, Poulsen, Rasmussen og Schaldemose under de grønne knapper. Det er alle de mep'er, som regeringspartierne har; vi bidrager gerne til lidt public service. Men er det noget, som statsministeren drøftede med Meloni – altså hvordan hendes egne og regeringens egne mep'er begår sig? Det er ikke kun der. Der er også establishing a centralised system for the identification of Member States holding conviction information ... Det er jo nogle meget, meget lange titler.

Men det, jeg bare kan sige, er, at det sådan er overskrifter, der handler om at lempe udlændingepolitikken. Så hvordan hænger det sammen med, at statsministeren går rundt med Meloni den ene dag, og at hendes mep'ere så render rundt og stemmer for slags i Strasbourg?

Kl. 13:40

Første næstformand (Leif Lahn Jensen):

Tak. Tak! Statsministeren.

Kl. 13:40

Statsministeren (Mette Frederiksen):

Det lød næsten som den der gamle børneserie Palle, Polle og Ruth og sangen om Petersen og Poulsen og Pallesen, der kører ud, og hvad der ellers blev nævnt.

Jeg har ikke haft lejlighed til at se de beslutninger, der er truffet i Europa-Parlamentet i fredags. Til gengæld er jeg af den meget klare overbevisning, at migrationspolitikken af ydre grænse og dermed jo en meget, meget vigtig del af Europas fundament har forankring blandt os, der er stats- og regeringschefer. Det er jo der, hvor jeg selv har muligheden for at søge indflydelse på den europæiske politik, og det bruger jeg meget, meget tid på. Det fik jeg så kritik for af fru Inger Støjberg tidligere, men det, at en dansk statsminister engagerer sig i at få styrket Europas ydre grænse, tror jeg har opbakning hos rigtig, rigtig mange danskere, fordi det jo er det, der skal til, og det er jo derfor, at jeg er til et møde med Meloni i fredags. Det er derfor, jeg er i Kroatien. Det er i øvrigt også en af grundene til, at jeg netop har været i Egypten og på forskellig vis engagerer mig i det her spørgsmål. For jeg er dybt bekymret for situationen – dybt bekymret for situationen!

Da fru Inger Støjberg var minister tilbage i 2015, fik man jo ikke håndteret den her situation. Jeg ønsker ikke, at Danmark skal være der igen, og jeg ønsker ikke, at Europa skal være der igen. Det, jeg kan høre blandt mine kolleger, er jo en stigende bevidsthed: Nej, det skal ikke være menneskesmuglere og menneskehandlere, der skal bestemme. Og vi bliver nødt til at få lavet flere stærke aftaler, også med tredjelande, så vi hindrer, at bådene sejler ud, og at der er den der åbne vej ind til Europa, fordi vi ikke kan håndtere det antal mennesker, der ønsker at komme hertil, og det, der foregår, er inhumant. Det er børnelig, der skyller op på stranden. Vi kan ikke være det bekendt. Vi skal have fundet noget, der er mere langtidsholdbart.

Men jeg kan ikke redegøre præcis for, hvad Europa-Parlamentet har truffet af beslutninger, men jeg kan redegøre for, hvad der er den danske regerings holdning.

Kl. 13:42

Første næstformand (Leif Lahn Jensen):

Hr. Morten Messerschmidt.

Kl. 13:42

Morten Messerschmidt (DF):

Det er jeg glad for, og jeg deler i øvrigt fuldstændig analysen af det kæmpe svigt tilbage i 2015, hvor den daværende integrationsminister jo bakket op af den daværende ledelse af Dansk Folkeparti, som jo så siden hen har fundet sammen, kan man så sige, i det samme parti, og derfor kan de jo så sidde og tale om, hvad de gjorde dengang, svigtede totalt i forhold til ikke at lukke grænsen og forhindre, at 40.000 syrere bare vandrede op ad E45.

Men når nu statsministeren ikke ved, hvad hendes partifæller laver i Parlamentet, så kan jeg jo igen i public services hellige navn hjælpe lidt med det. Det handler bl.a. om, at udlændinge, tredjelandsborgere, der fødes i EU, skal betragtes som havende længerevarende ophold til at starte med, altså fra fødslen. Det handler om, at man ikke må kræve betaling for sprogundervisning, som vi gør i Danmark. Det handler om, at har man fået opholds- og arbejdstilladelse som tredjelandsborger i ét land, har man det også i alle andre lande. Jeg tror ikke, det kræver så meget politisk indsigt at sige, at det er en bombe under den stramme danske udlændingepolitik. Så agter statsministeren at nedlægge veto imod det i Rådet?

Kl. 13:43

Første næstformand (Leif Lahn Jensen):

Statsministeren.

Kl. 13:43

Statsministeren (Mette Frederiksen):

Jeg har ikke haft lejlighed til at se, hvad det er for diskussioner, der har været i Europa-Parlamentet, men det tager regeringen selvfølgelig stilling til, hvis det kommer i en af rådsformationerne, i øvrigt ligesom man skal tage stilling til det her i Folketinget. Der skal jo gives et mandat, så det får vi rig lejlighed til at diskutere.

I forhold til den migration, der er, kan man sige, at et er spørgsmålet om, hvad der sker på egen grænse, hvis der kommer et antal, f.eks. svarende til 2015. Nu ligger vi jo stadig væk lavt i Danmark. Vi ligger også markant lavere, end en række andre lande gør, nok fordi vi har lavet mange stramninger af udlændingepolitikken. Jeg kan i øvrigt sige, at den svenske statsminister ankommer her om ganske kort tid til Danmark sammen med sin ansvarlige minister på området for at diskutere udlændingepolitik med Danmark. Det er jo en helt ny situation, at vi kan samarbejde med Sverige om udlændingepolitik. Det har vi ikke kunnet i mange år, og derfor tør jeg også godt sige, at den udlændingepolitik, vi har i Danmark, er der jo andre lande, der er optaget af om man kan lade sig inspirere af. Det synes jeg er positivt.

Men det, der sker på egen grænse, er jo ikke nok. Vi skal have stoppet den store trafik, der er omkring Middelhavet – både af hensyn til os selv som europæere, men også af hensyn til de arme mennesker, der sætter deres liv på spil. Så en mere bæredygtig løsning, hvor vi får styr på Europas ydre grænse, er i mine øjne det allerallervigtigste at bruge sin tid på netop nu.

Kl. 13:45

Første næstformand (Leif Lahn Jensen):

Hr. Morten Messerschmidt.

Kl. 13:45

Morten Messerschmidt (DF):

Det er jo der, jeg bliver bekymret, når det ikke kun er statsministerens partifæller i Europa-Parlamentet, men også statsministerens ministerfællers venner i Europa-Parlamentet, der stemmer forkert. Altså, hvis nu det kun var de fire socialdemokrater, kunne man tænke: Nå ja, det skal Moderaterne og Venstre jo nok banke på plads. Eller hvis det nu kun var den ene moderate, kunne man nok sige, at det klarer statsministeren. Men når det er alle de tre regeringspartiers mep'er, hvis grønne knapper lyser på det forkerte tidspunkt, så er det bare, at mine røde lamper begynder at lyse. Det gjorde Anders Vistisens i øvrigt også, så derfor er der styr på tingene.

Men det, der er bekymrende her, er selvfølgelig: Kan vi nu stole på, at statsministeren ikke er mere enig med sine partifæller, at udenrigsministeren ikke er mere enig med sine partifæller i Europa-Parlamentet? Kan vi det? Kunne man ikke give en garanti? Hvorfor kan man ikke bare sige: Regeringen garanterer, at den linje, der kommer til at udgå fra EU, rører ikke ved den danske udlændingepolitik, den rører ikke ved Dublinforordningen osv.? Hvorfor ikke bare give den garanti, bortset fra at der så er syv-otte mep'er fra hendes eget parti, der bliver sure?

Kl. 13:46

Første næstformand (Leif Lahn Jensen):

Statsministeren.

Kl. 13:46

Statsministeren (Mette Frederiksen):

Som jeg allerede har sagt det to gange, er jeg ikke bekendt med de diskussioner, der har været i Parlamentet. (Morten Messerschmidt (DF): Stoler statsministeren på mig?). Jo jo, bevares, men jeg kender også hr. Morten Messerschmidt nok til at vide, at det, der bliver sagt, nogle gange måske bliver tonet lidt. Så jeg vil gerne have lejlighed til at sætte mig ordentligt ind i det eller bede den ansvarlige minister – det er nok i virkeligheden det, der kommer til at ske – om at sætte sig ordentligt ind i det her, og det er der jo en helt almindelig procedure for.

Tilbage står jo bare, at vi er i en rigtig, rigtig svær situation som Europa, og den bliver kun værre. Den bliver kun værre, og derfor er det vigtigt både at holde fast i en stram udlændingepolitik i Danmark, men det er mindst lige så vigtigt at sikre Europas ydre grænse, og de to ting skal gå hånd i hånd.

Kl. 13:46

Første næstformand (Leif Lahn Jensen):

Så siger vi tak til hr. Morten Messerschmidt. Den næste spørger er fru Franciska Rosenkilde fra Alternativet. Værsgo.

Kl. 13:47

Spm. nr. US 17

Franciska Rosenkilde (ALT):

Tak for det, formand, og hej. Flere aktører, herunder IPCC, Europa-Parlamentet og Klimarådet, har udtrykt kritik over brugen af biomasse. Vi har i Danmark baseret en stor del af vores grønne omstilling på netop biomasse, og vi er det land i EU, der importerer mest biomasse pr. indbygger. Afbrænding af biomasse har både direkte og indirekte negative effekter på klimaet, da det tit forårsager skovafbrænding og dyrkelse af afgrøder, der ellers kunne være blevet brugt til mad. Alligevel er regeringen imod Europa-Parlamentets forslag om at indføre restriktioner for brugen af biomasse. Kan statsministeren redegøre for, hvordan det hænger sammen med regeringens grønne klimaambitioner?

Kl. 13:47

Første næstformand (Leif Lahn Jensen):

Statsministeren.

Kl. 13:47

Statsministeren (Mette Frederiksen):

Nej, jeg må være ærlig at sige, at jeg ikke vil kunne redegøre helt fyldestgørende for spørgsmål omkring biomasse. Det kan vores grønne minister svare bedre på, end jeg kan. Jeg vil til gengæld tillade mig at glæde mig over, at vi ikke alene har opstillet et ambitiøst 2025-mål for Danmark, men også har en regering, der nu har anvist, hvordan vi når derhen. Men nej, jeg vil ikke kunne svare fuldstændig fyldestgørende på alle spørgsmål omkring biomasse; det må jeg være ærlig at sige.

Kl. 13:48

Første næstformand (Leif Lahn Jensen):

Fru Franciska Rosenkilde.

Kl. 13:48

Franciska Rosenkilde (ALT):

Danske kunstnere har en vigtig opgave – en opgave, der handler om at formidle livet og dets mange facetter i sprog, billedkunst, musik, scenekunst og mange andre medier. Det er kendt for enhver, at man ikke nødvendigvis bliver rig af at vie sit liv til kunsten. Alligevel er vi beriget af mennesker, som vælger netop det, heldigvis, for hvor var vi uden kunsten?

I forrige uge besluttede man så fra statens side at udsætte udbetalingen af årets bibliotekspenge til landets forfattere. Bibliotekspenge er en betaling for en ydelse, som det offentlige køber af forfatterne. Bibliotekspengene er en af de få indtægter, som vores forfattere nogenlunde kan regne med at få år for år, men stort set uden varsel er det nu udsat med store konsekvenser for forfatterne. Vil statsministeren igangsætte en hasteudbetaling?

Kl. 13:49

Første næstformand (Leif Lahn Jensen):

Statsministeren.

Kl. 13:49

Statsministeren (Mette Frederiksen):

Altså, hvis jeg forstår det korrekt, er det en teknisk forsinkelse, om man vil, fordi finansloven er forsinket, fordi der har været folketingsvalg. Det siger jeg så med det forbehold, at det er sådan, som jeg har forstået det, og hvis det er korrekt, er det jo ikke en aktiv handling, der er foretaget, og som handler om, at man ikke ønsker at udbetale bibliotekspenge, men snarere en konsekvens af, at finanslovsforløbet har været anderledes for i år, end det plejer at være. Og så er jeg i øvrigt fuldstændig enig: Jeg ved heller ikke, hvor vi ville være, hvis ikke vi havde kunst og kultur, men vi ville vel knap være mennesker. For noget af det, der har defineret det, at der overhovedet er en civilisation, er jo, at vi begynder at formidle historier til hinanden, og at vi tager vores egen erindringer ind i et kollektivt rum. Derfor er kunsten og kulturen vigtig, og det er den danske kunst og kultur i særdeleshed. Der er også nogle gode prioriteringer, synes jeg, i finansloven på kunst- og kulturområdet.

Så jeg deler analysen, men jeg tror altså, at det her så at sige er et teknisk problem, som forhåbentlig løser sig, når der så er vedtaget en finanslov.

Kl. 13:50

Første næstformand (Leif Lahn Jensen):

Fru Franciska Rosenkilde.

Kl. 13:50

Franciska Rosenkilde (ALT):

Det tredje spørgsmål er som vanligt et spørgsmål fra et medlem af Alternativet. Dette spørgsmål er stillet af Niels Peter Hvillum, som er medlem af Alternativets lokalafdeling på Frederiksberg, og det lyder som følger:

Jeg vil gerne spørge statsministeren, hvorfor hun ikke respekterer videnskaben fra f.eks. Johan Rockström eller IPCC, når den fortæller os, at vi er på vej mod en temperaturstigning på over to grader og dermed vil møde nogle uoprettelige tippingpoints, som med al sandsynlighed vil lede til runaway temperatures og hot house earth, at vi kun har CO2-budget til ca. 6-7 år frem og derfor kraftigt skal reducere vores udledning og prioritere, hvordan vi bruger den, og at vi med åbne øjne er ved at udrydde de biologiske og vejrmæssige systemer, som vi er så afhængige af.

Så Niels Peter Hvillum spørger altså, hvorfor statsministeren ikke respekterer videnskaben.

Kl. 13:51

Første næstformand (Leif Lahn Jensen):

Statsministeren.

Kl. 13:51

Statsministeren (Mette Frederiksen):

Det må bero på en misforståelse, for det gør statsministeren, og så sent som i sidste uge havde vi jo et stort grønt Marienborgmøde, hvor forskere var inviteret med til at etablere rammen for den diskussion, vi havde den dag, med baggrund i IPCC-rapporterne.

Det er helt rigtigt, at de rapporter jo er deprimerende læsning hver gang, og det bliver værre og værre. Vi er bagud. Klimaforandringerne er ikke et fremtidigt skrækscenarie. De er her, og de kommer til at ændre levevilkårene for millioner af mennesker og i øvrigt også for vores natur. Derfor har vi behov for, at Europa rykker. Vi har behov for en dansk regering, der er ambitiøs, og det har vi, et godt samarbejde med Folketinget for at få implementeret tingene og få dem ført ud i livet og i øvrigt at være det grønne foregangsland, som resten af verden også kan lade sig inspirere af. Og det er nok noget af det, jeg er gladest for i de her år. Det er, at vi både har høje klimaambitioner, men også har høj beskæftigelse, og vi har ikke bare ladet uligheden stige på grund af den grønne omstilling. Derfor tror jeg egentlig, at der er mange mennesker i verden, der kigger på Danmark og tænker, at hvis Danmark kan, kan vi også.

Kl. 13:52

Første næstformand (Leif Lahn Jensen):

Vi siger tak til fru Franciska Rosenkilde. Den næste er fru Pernille Vermund fra Nye Borgerlige. Værsgo.

Kl. 13:52

Spm. nr. US 18

Pernille Vermund (NB):

Som er lidt lavere end fru Franciska Rosenkilde, kan jeg så konstatere. Nå, nu tæller tiden allerede. Det er ulempen ved at være lav, for det får man simpelt hen minuspoint ved.

Jeg tror, at de fleste danskere kan huske billederne fra 2015 – store migrantstrømme fra Nordafrika og Mellemøsten, der vandrede ind i Europa. Det var dengang, hvor Venstre og DF, som var det største parti i blå blok, sad på magten. De så stiltiende til, mens migranterne strømmede ind over vores grænser og op ad vores motorveje med en trussel mod vores sammenhængskraft og vores tillidsbaserede fællesskab til følge. Sammen med ligesindede stiftede jeg Nye Borgerlige, og vi kunne ikke, og vi kan stadig ikke stiltiende se til, mens en forældet asyl- og udlændingepolitik svækker vores frihed, vores sammenhængskraft og vores tillidsbaserede fællesskab. Hvor barsk det end lyder, er det jo desværre det, der er virkeligheden. Når migranter kommer hertil, vender vores fællesskab ryggen eller direkte modarbejder det, svækker det de grundlæggende værdier, som er fundamentet under det Danmark, vi elsker og holder af.

3 år efter vi stiftede Nye Borgerlige, udkom statsministerens eget parti, Socialdemokratiet, med et oplæg til en ny udlændingepolitik. Danmark skulle have et nyt asylsystem, og vi måtte forstå, at Socialdemokratiet var klar til at gå dansk enegang på området. Det var en klog udmelding, og det trak af gode grunde stemmer. Men der er desværre et stykke fra ord til handling, også på det her område, og selv om statsministeren har siddet ved magten i snart 4 år, er problemet jo desværre ikke løst. Der er ikke indført et nyt asylsystem, migranter fra Stormellemøsten kan stadig rejse gennem flere sikre lande, møde op ved den danske grænse, sige asyl og få adgang til Danmark. Det er foruroligende. Der er nu igen et meget højt pres af migranter ved Middelhavet i forhold til det, vi så sidste år og forrige år, og vi så det desværre også i månederne op til coronanedlukningen. Jeg står og bliver helt presset, for uret var faktisk begyndt at tælle før. Fred være med det. Regeringen har jo aktivt valgt at lempe på grænsekontrollen, og jeg vil gerne spørge kort: Er regeringen klar til aktivt at forsvare Danmark mod en ny migrantkrise?

Kl. 13:54

Første næstformand (Leif Lahn Jensen):

Statsministeren.

Kl. 13:54

Statsministeren (Mette Frederiksen):

Altså, vi har jo stadig lave asyltal i Danmark sammenlignet med en række andre europæiske lande, og det tror jeg da har en sammenhæng med den politik, vi fører i Danmark, og det er der jo en grund til. Vi har jo fået meget kritik for den. Et rigtig godt eksempel på det er jo 24-årsreglen, som blev indført for mange år siden. Rigtig mange var uenige i den, og så kom der en evaluering her for nylig, der viste, at den faktisk har virket. Den har givet nogle af de unge kvinder i Danmark en bedre mulighed for at få etableret sig i deres eget liv. Så man får altid meget kritik, når man fører en stram udlændingepolitik, det har Socialdemokratiet, og det har jeg også fået igennem tiden, men jeg tror, der er en sammenhæng mellem de lave tal, der er i Danmark lige nu i forhold til andre lande, og så den politik, vi fører i Danmark. Og det skal vi blive ved med at gøre.

Men vi kan ikke nøjes med det. Vi skal selvfølgelig også være klar til, hvis der kommer et pres på egen grænse, at håndtere den situation, og ja, det er der et tilsagn om fra den her regerings side. Det var det ene. Det andet er, at Europas ydre grænse skal forstærkes, for det er der, det starter og slutter, og det vil sige Balkanruten aktuelt og Middelhavsruten især. Man kan sige, at det samarbejde med en række andre europæiske lande om at finde en mere bæredygtig løsning, altså en rigtig løsning på de her problemer, er ikke gået bedre på noget tidspunkt, og det er selvfølgelig også derfor, jeg investerer så mange kræfter i det, for det er det, Europa har brug for. Det er ikke kun Danmark, der ikke kan tåle at have så massiv en indvandring, det er hele Europa, der ikke kan tåle at have så massiv en indvandring, og det udfordrer os alle sammen. Så svaret er ja på det konkrete spørgsmål, men en meget, meget kraftig appel fra min side til alle Folketingets partier om også at engagere sig i det europæiske spor, for det er dér, vi får løst nogle af de mere grundlæggende problemer.

Kl. 13:56

Første næstformand (Leif Lahn Jensen):

Fru Pernille Vermund.

Kl. 13:56

Pernille Vermund (NB):

Så helt kort, det, statsministeren siger, er, at ja, statsministeren kan godt give et tilsagn om at garantere, at vi ikke står i en situation, som vi gjorde i 2015, hvis der kommer et migrantpres mod Europa. Det er det, jeg hører statsministeren sige, og det vil jeg selvfølgelig holde statsministeren op på. Hvis ikke det er det, jeg hører, er det jo bekymrende, så er det jo bekymrende, for der er meget, der tyder på, at coronanedlukningen og den relativt set hermetiske nedlukning af grænserne mellem de europæiske lande under coronakrisen har haft en betydning for migrantpresset. Det er fire gange så mange, der er kommet til Italien siden nytår i år, som der kom sidste år. Det er der jo nok en årsag til, og derfor må man jo også forvente det, hvis ikke vi passer på Danmarks grænser, og jeg kan ikke se, at vi står anderledes i dag. Der er ikke noget, der tilsiger, at de her migranter bliver stoppet ved grænsen. Tværtimod har de samme mulighed for at møde op ved den danske grænse, sige asyl og dermed få adgang til Danmark. Så jeg bliver glad, hvis jeg hører statsministeren sige: Ja, jeg kan garantere, at de ikke bliver lukket ind. Men det er alarmerende, hvis statsministeren siger det modsatte: Jeg kan ikke garantere, at de her mennesker ikke bliver lukket ind, og at vi ikke står i samme situation.

Kl. 13:57

Første næstformand (Leif Lahn Jensen):

Statsministeren.

Kl. 13:57

Statsministeren (Mette Frederiksen):

Kommer vi til at stå i samme situation, skal vi være villig til at reagere på egen grænse, og jeg ser det jo på den måde, at man bliver nødt til at kunne arbejde hele vejen rundt. Der er det, der handler om den udlændingepolitik, vi fører i Danmark, og den har vi ret godt styr på nu i Danmark. Jeg mener, vi kan gøre tingene bedre, men det har vi ret godt styr på. Så er der vores egen grænse, dernæst er der Europas grænse som punkt 3, men så er der jo også det, der ligger uden for Europa. Og lige nu er Europas store udfordring Tunesien, og derfor bliver vi nødt til at investere massivt økonomisk, politisk i at få fundet en løsning omkring Tunesien, så det ikke er det land, der kommer til at skubbe mennesker imod Europa. Det er også vigtigt med en aftale med Tyrkiet, og det er vigtigt i det hele taget at have et godt samarbejde med de nordafrikanske lande og potentielt en endnu bredere kreds. Så i mine øjne skal vi hele tiden se hele vejen rundt, have styr på vores egen udlændingepolitik, vi skal have styr på vores egen grænse der, hvor vi har behov for at have det. Så er der Europas ydre grænse, der skal styrkes. Og så er der det at få fat omkring det, der måtte være årsagerne til f.eks. en migrantstrøm.

Kl. 13:59

Første næstformand (Leif Lahn Jensen):

Fru Pernille Vermund.

Kl. 13:59

Pernille Vermund (NB):

Det lyder jo rigtig godt, og hvis ikke jeg havde været i politik så længe, ville jeg også føle mig tryg. Når jeg ikke gør det, er det jo, fordi der stadig er en lovgivning, der giver asylanter og migranter ret til at møde op ved den danske grænse, sige asyl, blive fragtet til Sandholmlejren og derfra ud i det danske samfund. Og vi ved også, at det er meget, meget svært, selv når man får afslag på en flygtningestatus, for Danmark at sende folk tilbage. Det er bare vilkåret! Så jeg kan ikke se, der er noget i loven, i reglerne, som forhindrer os i at stå i samme situation, som vi gjorde i 2015. Jeg ville ønske, at jeg kunne sidde trygt tilbage og sige: Statsministeren har ret. Det ville jeg virkelig, men dilemmaet med at få indsigt og også erfaringer er jo, at man indimellem bliver klogere, og derfor er jeg vanvittig bekymret på Danmarks vegne og i virkeligheden også på folkestyrets vegne. For det er folkestyret, der lider, hvis man insisterer på at sætte internationale konventioner over danskernes frihed og sikkerhed og siger: Nå ja, men af hensyn til konventionerne eller af hensyn til EU må vi acceptere, at migranterne igen strømmer ind, og så må vi leve med det.

Kl. 14:00

Første næstformand (Leif Lahn Jensen):

Statsministeren.

Kl. 14:00

Statsministeren (Mette Frederiksen):

Jamen der er flere ting til det. For det første vil jeg jo altid holde fast i, at hvis der er mennesker, der har et beskyttelsesbehov, skal de også beskyttes. Jeg mener så ikke, at vi skal beskytte dem alle sammen i hverken Danmark eller Europa, for det kan vi ikke. Og vi kan i øvrigt hjælpe mange flere mennesker, der har et beskyttelsesbehov, hvis vi gør det i nærområderne. Det er derfor, vi fra regeringens side er tilhængere af at lave et nyt asylsystem, herunder med modtagecenter, eller hvad det nu skal hedde, hvor man hjælper folk tættere på der, hvor problemerne er, i stedet for at de skal lade sig transportere med alle de problemer, det giver med menneskesmuglere, menneskehandlere, overgreb, død og lidelse hen over f.eks. Middelhavet.

Men vi bliver nødt til at finde en vej igennem det her, hvor vi har de internationale konventioner – her tror jeg vi er uenige – som også er nogle grundlæggende menneskerettigheder, som vi nyder godt af, og nogle internationale spilleregler, som vi er afhængige af som lille land, samtidig med at vi har styr på Europas ydre grænse og får lavet et nyt asylsystem. Så det er mange opgaver på en og samme tid, og opgaven er ikke let, men den skal løses, og det kan jeg love vi kaster alle kræfter ind på.

Kl. 14:01

Første næstformand (Leif Lahn Jensen):

Vi siger tak til fru Pernille Vermund, og tak til statsministeren.

Herefter er spørgetimen slut.

Det næste punkt på dagsordenen er:

2) Spørgsmål om fremme af forespørgsel nr. F 11:

Forespørgsel til statsministeren om Facebooks censur af især indvandringskritiske brugere.

Af Mikkel Bjørn (DF) og Morten Messerschmidt (DF).

(Anmeldelse 20.04.2023).

Sammen med dette punkt foretages:

3) Spørgsmål om fremme af forespørgsel nr. F 12:

Forespørgsel til statsministeren om den indenrigs- og udenrigspolitiske situation.

Af Christian Rabjerg Madsen (S), Morten Dahlin (V), Monika Rubin (M), Signe Munk (SF), Susie Jessen (DD), Alex Vanopslagh (LA), Søren Pape Poulsen (KF), Peder Hvelplund (EL), Martin Lidegaard (RV), Morten Messerschmidt (DF), Franciska Rosenkilde (ALT), Pernille Vermund (NB), Aki-Matilda Høegh-Dam (SIU), Aaja Chemnitz (IA), Anna Falkenberg (SP), Sjúrður Skaale (JF) og Lars Boje Mathiesen (UFG).

(Anmeldelse 21.04.2023).

Kl. 14:01

Første næstformand (Leif Lahn Jensen):

Hvis ingen gør indsigelse mod fremme af disse forespørgsler, betragter jeg Tingets samtykke som givet.

Det er givet.

Det næste punkt på dagsordenen er:

4) 2. behandling af lovforslag nr. L 68:

Forslag til lov om et loft over indtægter fra elproduktion (indtægtsloftsloven).

Af skatteministeren (Jeppe Bruus).

(Fremsættelse 22.03.2023. 1. behandling 30.03.2023. Betænkning 19.04.2023).

Kl. 14:02

Forhandling

Første næstformand (Leif Lahn Jensen):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 14:02

Afstemning

Første næstformand (Leif Lahn Jensen):

Ønskes afstemning om ændringsforslag nr. 1-6, tiltrådt af et flertal (udvalget med undtagelse af LA og NB)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg det som vedtaget.

Det vedtaget.

Det næste punkt på dagsordenen er:

5) 2. behandling af lovforslag nr. L 60:

Forslag til lov om ændring af lov om Arbejdsmarkedets Fond for Udstationerede og barselsloven. (Udmøntning af Dansk Arbejdsgiverforening og Fagbevægelsens Hovedorganisations aftale om principper for justering af Arbejdsmarkedets Fond for Udstationerede m.v.).

Af beskæftigelsesministeren (Ane Halsboe-Jørgensen).

(Fremsættelse 15.03.2023. 1. behandling 30.03.2023. Betænkning 19.04.2023).

Kl. 14:03

Forhandling

Første næstformand (Leif Lahn Jensen):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 14:03

Afstemning

Første næstformand (Leif Lahn Jensen):

Ønskes afstemning om ændringsforslag nr. 1, tiltrådt af et flertal (udvalget med undtagelse af NB)?

Det er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg det som vedtaget.

Det vedtaget.

Det næste punkt på dagsordenen er:

6) 2. behandling af lovforslag nr. L 71:

Forslag til lov om en ekstra økonomisk støtte til modtagere af ældrecheck, engangsbeløb til uddannelsessøgende, der modtager stipendium som tillæg på grund af en funktionsnedsættelse eller som enlige forsørgere samt ophævelse af lov om den sociale pensionsfond.

Af beskæftigelsesministeren (Ane Halsboe-Jørgensen).

(Fremsættelse 22.03.2023. 1. behandling 30.03.2023. Betænkning 19.04.2023).

Kl. 14:04

Forhandling

Første næstformand (Leif Lahn Jensen):

Der er stillet ændringsforslag.

Ønsker nogen at udtale sig?

Det ikke er tilfældet, er forhandlingen sluttet, og vi går til afstemning.

Kl. 14:04

Afstemning

Første næstformand (Leif Lahn Jensen):

Ønskes afstemning om ændringsforslag nr. 1 og 2, tiltrådt af et flertal (udvalget med undtagelse af NB)?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

7) 2. behandling af lovforslag nr. L 63:

Forslag til lov om ændring af lov om social service. (Hurtigere og mere fleksibel hjælp og støtte til borgere med en hastigt fremadskridende sygdom).

Af social- og boligministeren (Pernille Rosenkrantz-Theil).

(Fremsættelse 15.03.2023. 1. behandling 22.03.2023. Betænkning 13.04.2023).

Kl. 14:04

Forhandling

Første næstformand (Leif Lahn Jensen):

Der er stillet ændringsforslag.

Ønsker nogen at udtale sig?

Da det ikke er tilfældet, er forhandlingen sluttet, og vi går til afstemning.

Kl. 14:04

Afstemning

Første næstformand (Leif Lahn Jensen):

Ønskes afstemning om ændringsforslag nr. 1 og 2, tiltrådt af udvalget?

De er vedtaget.

Jeg foreslår, at lovforslaget går direkte til tredje behandling uden fornyet udvalgsbehandling. Hvis ingen gør indsigelse, betragter jeg det som vedtaget.

Det er vedtaget.

Det næste punkt på dagsordenen er:

8) Forespørgsel nr. F 5:

Forespørgsel til justitsministeren:

Hvad er regeringens holdning til permanent grænsekontrol?

Af Peter Kofod (DF), Alex Ahrendtsen (DF), Mikkel Bjørn (DF), Pia Kjærsgaard (DF), Morten Messerschmidt (DF), Mette Thiesen (DF) og Nick Zimmermann (DF).

(Anmeldelse 14.03.2023. Fremme 16.03.2023).

Kl. 14:05

Første næstformand (Leif Lahn Jensen):

Jeg gør opmærksom på, at afstemning om eventuelle forslag til vedtagelse udsættes til torsdag den 27. april 2023.

Vi skal nu i gang med forespørgselsdebatten, og det indebærer, at ordførerne skal rykke frem på de forreste rækker og logge sig ind, og vi holder derfor en kort pause.

Vi fortsætter og siger velkommen til ordføreren for forespørgerne, hr. Peter Kofod fra Dansk Folkeparti, for en begrundelse.

Kl. 14:07

Begrundelse

Peter Kofod (DF):

Tak for det, formand. Jeg havde jo ikke forestillet mig, dengang jeg indkaldte til den her forespørgselsdebat, at det skulle være på det bagtæppe, som det er i dag: en situation, hvor Italien for kort tid siden erklærede undtagelsestilstand, fordi de ydre grænser er ved at blive løbet ned, og hvor indrejsetallet til Europa er stærkt stigende. Det tegner et, må man sige, meget, meget dystert bagtæppe for den debat, vi skal have i dag. Derfor er det selvfølgelig også godt, at vi får anledningen til som Folketing at diskutere, hvad vi gør med beskyttelsen af vores grænser, når EU tydeligvis ikke kan leve op til det, der var stillet i udsigt, nemlig stærke ydre grænser, der kan holde migrantstrømme ude af vores kontinent.

Jeg kan forstå på den debat, der lå før forespørgselsdebatten, at statsministeren synes, at det er godt, hvis man engagerer sig i europæiske initiativer. Det er så mindre godt, hvis man engagerer sig i, hvordan danske mep'ere så faktisk agerer på egen hånd, når de stemmer i Europa-Parlamentet. Men det kan være, at vi også kan få lejlighed til at diskutere det under forespørgselsdebatten. Men jeg glæder mig selvfølgelig til at høre ministerens besvarelse af forespørgslen, men jo også til at høre partiernes bud på gode løsninger. Tak, formand.

Kl. 14:08

Første næstformand (Leif Lahn Jensen):

Vi siger tak til ordføreren, og så er det justitsministeren.

Kl. 14:08

Besvarelse

Justitsministeren (Peter Hummelgaard):

Tak for ordet, og også tak til Dansk Folkeparti for at indkalde til den her forespørgselsdebat. Jeg er blevet spurgt, hvad regeringens holdning er til permanent grænsekontrol, og her går jeg selvfølgelig ud fra, at vi taler om kontrol i forbindelse med Danmarks indre Schengengrænser. Lad mig indlede med at slå fast som udgangspunktet for den debat her, at regeringen støtter Danmarks deltagelse i Schengensamarbejdet, fordi Danmark har gavn af deltagelse i samarbejdet. Derudover er det regeringens holdning, at Danmark skal leve op til sine internationale forpligtelser. Det gælder også i forhold til Schengenreglerne, og det er ikke inden for de her regler muligt at indføre en permanent grænsekontrol på de indre grænser. Allerede af den grund er min holdning også, at vi ikke skal have permanent grænsekontrol på Danmarks indre grænser, og det vil jeg komme tilbage til.

For regeringen og ikke mindst for mig som justitsminister er det afgørende, at vi passer godt på Danmark. Derfor skal indsatsen i vores grænseområder også være stærk og robust. Der skal ganske enkelt være et effektivt værn mod grænseoverskridende kriminalitet. Samtidig skal indsatsen være til mindst mulig gene for ganske almindelige borgere. Det gælder ikke mindst pendlerne. Situationen i verden omkring os betyder desværre, at der er behov for, at vi opretholder grænsekontrollen mod Tyskland. Regeringen har derimod som bekendt besluttet at afskaffe grænsekontrollen mod Sverige. Vi genindfører – eller opretholder – altså for det første grænsekontrollen mod Tyskland, og det gør vi, fordi det er nødvendigt for at imødegå de trusler, Danmark står over for. Grænsekontrollen bliver genindført i en ny midlertidig periode på 6 måneder, men den samlede grænseindsats bliver ændret. Vi flytter nemlig en del af politiets ressourcer fra indrejsekontrollen, så de i stedet bliver brugt på en markant oprustning i grænseområderne i forhold til at bekæmpe den grænseoverskridende kriminalitet.

Det er ekstremt vigtigt for regeringen, at vi slår ned på kriminalitet, der går på tværs af landegrænser. Det vil vi med den nye indsats i grænseområderne bl.a. gøre ved at sikre en øget overvågning af grænserne, der på sigt skal understøttes af øget brug af droner og nummerpladegenkendelse. Derudover vil der også blive oprettet en ny operativ enhed i politiet, som skal have særligt fokus på omrejsende kriminelle. Samtidig med at vi ændrer grænsekontrollen, styrker vi udlændingekontrollen i resten af landet. Det er Rigspolitiets vurdering, at den nye indsats dermed samlet set vil have en positiv effekt på bekæmpelsen af grænseoverskridende kriminalitet, og for mig er det det afgørende. Det er ikke, hvad vi kalder den kontrol eller grænseindsats, vi har, men at den er effektiv. Regeringen og myndighederne følger naturligvis situationen tæt, og regeringen er også klar til at øge grænsekontrollen på ny med meget kort varsel, hvis det bliver nødvendigt. Og så tilbage til spørgsmålet om en permanent kontrol.

Når vi er en del af Schengensamarbejdet, må vi også være ærlige at sige, at udgangspunktet er, at der ikke er grænsekontrol på de indre grænser. Schengenreglerne giver dog mulighed for i visse situationer undtagelsesvis at genindføre midlertidig grænsekontrol. Det har Danmark og en række øvrige Schengenlande gjort de senere år, og vi har senest genindført grænsekontrollen mod Tyskland i en ny midlertidig periode begyndende fra den 12. maj. Men den grænsekontrol, vi har nu, er en midlertidig foranstaltning. Danmark skal leve op til Schengenreglerne og vores internationale forpligtelser i øvrigt. Derfor kommer vi heller ikke til at indføre permanent grænsekontrol ved Danmarks indre grænser.

Så som jeg sagde indledningsvis, skal vi passe godt på vores land. Det handler ikke bare om grænsekontrol, men også om den samlede politiindsats i grænseområderne. Med omlægningen af grænsekontrollen mod Tyskland og afskaffelsen af kontrollen mod Sverige tager vi et første skridt i retning mod en mere fleksibel politiindsats. Tak for ordet.

Kl. 14:12

Første næstformand (Leif Lahn Jensen):

Der er nu adgang til én kort bemærkning kun for ordførerne, og så kan alle andre selvfølgelig komme på, når ministeren kommer op igen senere. Og den første, der har bedt om ordet, er hr. Peter Kofod.

Kl. 14:12

Peter Kofod (DF):

Tak for det, og tak til ministeren for besvarelsen. Jeg vil gerne spørge: Når ministeren i starten af sin taletid siger, at regeringen går ind for en stærk og robust grænsekontrol, hvad er så det stærke og robuste ved den beslutning, som regeringen har truffet om at svække indrejsekontrollen? Man afskaffer den jo nu helt mod Sverige, men man svækker den jo altså også efter vores opfattelse betydeligt mod Tyskland. Hvad er det stærke og robuste ved det? Så vil jeg også gerne vide, om vi har mere i vente, når ministeren siger, det skal være mere fleksibelt. Hvad er det næste skridt for regeringen, hvis man ønsker øget fleksibilitet ved vores grænser? Hvad er det næste, der skal nedskaleres og rakkes ned på grund af Schengen og på grund af EU og alt muligt andet? Hvad er det næste, regeringen har i pipelinen her?

Kl. 14:13

Justitsministeren (Peter Hummelgaard):

Tak for spørgsmålene. Det stærke og robuste består for det første i, at vi kommer til at bruge det samme antal politiressourcer, som vi gør i dag, på grænseindsatser. Vi lægger bare grænseindsatserne om, sådan at en andel af de politiårsværk, der i dag står på den fysiske grænse ved indrejsekontrol, i stedet skal bruges målrettet på den grænseoverskridende kriminalitetsbekæmpelse. Og det er jo altså Rigspolitiets samlede vurdering, at det vil have en mere positiv effekt på grænseindsatsen, end det har i dag. Så til det andet spørgsmål om, hvad man mere har i vente, vil jeg sige, at i udgangspunktet har hr. Peter Kofod eller nogen andre ikke noget mere i vente, i hvert fald ikke før, vi næste gang skal tage stilling til, om vi skal videreføre den midlertidige grænsekontrol. For det er sådan, at vi er nødt til, hver gang den midlertidige grænsekontrol udløber, at tage stilling til, hvordan det aktuelle trusselsbillede ser ud, hvordan anvender vi politiressourcerne bedst, er der behov for at skrue op, kan der være behov for at skrue det anderledes sammen? Og alt det tager vi selvfølgelig både en dialog med Folketinget om og tager bestik af løbende.

Kl. 14:14

Første næstformand (Leif Lahn Jensen):

Så er det fru Betina Kastbjerg.

Kl. 14:14

Betina Kastbjerg (DD):

Tak. Tilbage i 2018 lancerede ministerens parti et udlændingeudspil, der hed »Retfærdig og Realistisk«. Og på side 7 fremgik det, at Socialdemokratiet vil arbejde for en reform af Schengen-samarbejdet, så udgangspunktet bliver, at det er de enkelte lande, der selv kan bestemme, hvornår og hvor længe man ønsker at

kontrollere sine egne grænser. Så kunne jeg godt tænke mig at høre ministeren om, hvordan det går med det arbejde.

Kl. 14:15

Første næstformand (Leif Lahn Jensen):

Ministeren.

Kl. 14:15

Justitsministeren (Peter Hummelgaard):

Jamen der er jo ikke nogen tvivl om, at vi hele tiden er i løbende dialog med de øvrige EU-lande. Det gælder bl.a. også om migrationsspørgsmålet lige nu, og statsministeren har jo så sent som for nylig været i Italien for at diskutere, hvordan vi i fællesskab kan blive endnu bedre til at håndtere migrationsindsatsen. Og der er mulighederne for at have fysisk indrejsekontrol i midlertidige perioder, hvad enten de er kortere eller længere, selvfølgelig også en brik i det.

Kl. 14:15

Første næstformand (Leif Lahn Jensen):

Så er det fru Pernille Vermund.

Kl. 14:15

Pernille Vermund (NB):

Udlændingeministeren har for nylig sagt, at vi står over for et migrantkapløb mod Europa. Vi har lige haft spørgetime med statsministeren, og der sagde statsministeren, at statsministeren var klar til at passe på Danmarks grænser. Justitsministeren har for nyligt lempet grænsekontrollen. Der er noget her, der ikke helt hænger sammen, og jeg kan ikke lade være med at spørge og tænke: Er det Moderaterne og Venstre, der har fået Socialdemokratiet til at gå den her vej? Eller er det virkelig Socialdemokratiet, der er så splittet internt, at justitsministeren gør ét, på trods af at statsministeren og udlændingeministeren erkender, at der er en reel migrantkrise på vej?

Kl. 14:16

Første næstformand (Leif Lahn Jensen):

Ministeren.

Kl. 14:16

Justitsministeren (Peter Hummelgaard):

For det første bliver der bygget en præmis op i spørgsmålet, som jeg ikke mener er rigtig. For det handler ikke om at lempe grænsekontrollen. Den beslutning, vi har truffet for nyligt, handler om, at vi har videreført grænsekontrollen, efter at den var udløbet i den eksisterende form. Og det vil sige, så skal man notificere over for Kommissionen og i øvrigt begrunde igen, at vi ønsker at videreføre grænsekontrollen mod Tyskland. Og det er det, vi har besluttet, og der er ikke nogen uenighed, hverken i mit eget parti eller i øvrigt.

Vi mener, at den måde, vi har omlagt grænsekontrollen på i den nye periode, giver bedre mening i forhold til de trusler, vi står over for, hvor vi bliver ved med at have indrejsekontrol mod den tyske grænse, bl.a. for at imødegå udfordringerne og truslerne fra ukontrollerbar migration, samtidig med at vi også har fokus på lige præcis den grænseoverskridende kriminalitet, hvor det måske er bedre at bruge flere politiressourcer i grænsebaglandet end på den fysiske grænse. Og alt det har samlet set den sideeffekt til glæde for de sydjyske borgere, at det giver en mere smidig og nem overgang over grænsen for dem, der hver dag pendler.

Kl. 14:17

Første næstformand (Leif Lahn Jensen):

Der er ikke flere spørgsmål til ministeren i den her omgang. Vi siger tak til ministeren.

Vi går nu over til forhandlingen og de almindelige regler for korte bemærkninger. Først er det ordføreren for forespørgerne, hr. Peter Kofod fra Dansk Folkeparti. Velkommen.

Kl. 14:18

Forhandling

(Ordfører for forespørgerne)

Peter Kofod (DF):

Tak for det. I sommeren 2015 brød Europas grænser totalt sammen. Mere end en million mennesker søgte i tiden, der fulgte, mod Europa. Migranter, der aldrig skulle have været til Europa, kom pludselig hertil, da den tyske kansler, Angela Merkel, inviterede med et »wir schaffen das«. For mig står de uger som de mest uansvarlige i nyere europæisk historie. Mennesker, som aldrig skulle have været lukket ind, kom pludselig ind uden kontrol. Myndigheder og politikere og institutioner, der er sat i verden for at beskytte borgerne, svigtede nærmest kollektivt over hele det europæiske kontinent. Man burde have lukket grænserne og afsluttet migrationskrisen med det samme.

En af de foranstaltninger, der kom ud af det, som jeg vil tillade mig at kalde den permanente migrationskrise, som Europa befinder sig i, er vores grænsekontrol, der blev genindført og gradvis styrket. Europas ydre grænser beskyttes ikke tilstrækkeligt. Det vil de desværre heller ikke blive i fremtiden, selv om det er det eneste rigtige. Europa-Kommissionen, et desværre stort flertal i Europa-Parlamentet og de fleste vesteuropæiske stats- og regeringschefer hverken kan eller vil acceptere nødvendighedens politik ved de ydre grænser. Derfor vil Europa i de kommende år fortsat være destination for et meget stort antal uinviterede migranter fra Mellemøsten og Afrika.

Det vil desværre også gradvis ændre vores samfund. Slutdestinationen, hvis nogen vil se den, vil blive som Malmø, de parisiske forstæder eller som banegården i Köln nytårsnat for nogle år siden. Vi har brug for at beskytte Danmark, og vi har brug for at beskytte Europa. Vi kan ikke beskytte et kontinent, som ikke vil beskyttes, men et lille land, hvis befolkning bærer viljen i hjertet, kan beskytte sig selv. Og danskerne er det store folk i det lille land, som en fransk politiker for nylig udtalte.

2015 må aldrig gentage sig. Netop nu stiger indrejsetallet til Europa, og vi går en sommer i møde, som har potentiale til at blive en katastrofe for vores kontinent, særlig efter at coronanedlukningerne af grænserne de seneste år har øget ophobningen af mennesker i de områder, hvor man traditionelt vil søge mod Europa. Kære regering, det er simpelt hen ikke det rigtige tidspunkt at slække på kontrollen ved vores grænser. Det er det ikke; det er enormt dårlig timing. Det er snarere på tide, at regeringen banker i bordet i Bruxelles og Strasbourg og gør det klart, at 2015 aldrig må gentage sig – aldrig.

Dansk Folkeparti kan man regne med, når det handler om beskyttelsen af vores danske grænser. Derfor støtter vi helhjertet op om forslaget, der skal styrke kontrollen og gøre, at der bruges teknologi som nummerpladescannere, droner osv., og vi støtter varmt op om en styrkelse af politiet og andre myndigheder, der gennemfører kontrol. Vi vil i det hele taget gerne være med til at tage det ansvar, men vi vil ikke være med til at svække kontrollen. Det, regeringen gør nu, svækker netop kontrollen. Det er et forkert skridt at gå. Det ærgrer os, at regeringen hellere lytter til venstrefløjen og EU-bureaukraterne end til Dansk Folkeparti og til, tror jeg, et stort flertal af danskerne.

Jeg vil derfor fremsætte følgende forslag til vedtagelse på vegne af Dansk Folkeparti, og andre partier skal være velkomne til at tilslutte sig det:

Forslag til vedtagelse

»Folketinget pålægger regeringen at iværksætte permanent grænsekontrol ved Danmarks grænser.«

(Forslag til vedtagelse nr. V 3).

Tak for ordet, formand.

Kl. 14:22

Første næstformand (Leif Lahn Jensen):

Tak. Forslaget til vedtagelse indgår i den videre forhandling. Der er indtil videre en enkelt spørger, og det er hr. Bjørn Brandenborg.

Kl. 14:22

Bjørn Brandenborg (S):

Tak for det. Og tak til ordføreren for talen. Jeg vil bare spørge, om ordføreren ikke kan bekræfte, at der stadig væk og fremover vil blive brugt præcis det samme antal politiårsværk ved grænsen, som der bliver brugt nu. Og det, der vel er, hvad skal man sige, uenigheden fra Dansk Folkepartis side i forhold til den tidligere grænsekontrol og den nuværende grænsekontrol, er, at man er uenig i den politifaglige vurdering, der også ligger bag.

Men vil ordføreren være venlig at bekræfte, at der bliver brugt præcis de samme politimæssige ressourcer?

Kl. 14:22

Første næstformand (Leif Lahn Jensen):

Ordføreren.

Kl. 14:22

Peter Kofod (DF):

Jeg tror i hvert fald, at vi er meget uenige med regeringen om, hvad det er for en grænsekontrol, vi gerne ser. Altså, jeg står på den her talerstol for at tale om mere kontrol, stærkere grænser, mere sikre grænser. Da justitsministeren stod her, fik man jo indtryk af, at nu skulle det hele være lidt mere fleksibelt; nu skulle der lige skaleres lidt om hist og pist, og jeg ved snart ikke hvad. Så det er to meget forskellige udgangspunktet at have.

Til det første, spørgeren sagde, vil jeg sige, at det er svært for mig at vurdere, al den stund justitsministeren jo ikke har indkaldt til et politiforligsmøde om det her. Hvis regeringen virkelig havde båret viljen i hjertet til at sige, at de var nødt til at inkludere Folketinget i de her beslutninger, så havde man selvfølgelig indkaldt Folketingets partier, i hvert fald dem, der er med til at finansiere det her, og sagt: Nu skal I høre, hvad vi har tænkt os. Jeg har aldrig fået den invitation.

Kl. 14:23

Første næstformand (Leif Lahn Jensen):

Spørgeren.

Kl. 14:23

Bjørn Brandenborg (S):

Men det er jo ret væsentligt, for det, som ordføreren siger på Folketingets talerstol, er, at man lemper grænsekontrollen. Og det gør man ikke. Det er også det, som ministeren gentog. Og det er derfor, jeg spørger ordføreren, for det er jo ret væsentligt, om man bruger færre eller bruger de samme politiressourcer. Og så er det rigtigt, at fleksibiliteten jo ligger i, at man følger en politifaglig vurdering i forhold til også at bruge de ressourcer, der er, på en klog måde, sådan at man forebygger kriminalitet og stopper migrationen på den bedste måde.

Kl. 14:23

Første næstformand (Leif Lahn Jensen):

Ordføreren.

Kl. 14:23

Peter Kofod (DF):

Hr. Bjørn Brandenborg, justitsministeren har lige stået her og sagt, at man tager kontrollen væk. Man tager eksempelvis kontrollen væk mod Sverige – altså, der slækker man jo fuldstændig på kontrollen. Det er jo en svækkelse af dansk grænsekontrol. Og ja, ja, selvfølgelig er der fuldstændig det samme antal politiårsværk i Danmark, før og efter man træffer den her beslutning – det er klart, selvfølgelig er der det. Men vægten kan jo godt blive lagt forskelligt. Og der er vi bare ekstremt bekymrede.

Kl. 14:24

Første næstformand (Leif Lahn Jensen):

Så er det hr. Steffen Larsen.

Kl. 14:24

Steffen Larsen (LA):

Det lader til, at ordføreren er meget optaget af migrationen her til landet og migrationen til Europa generelt, og det vil jeg egentlig også sige at jeg er optaget af. Det kan være bekymrende, hvis vi ser en gentagelse af det, som vi så i 2015 og 2016 med migrantstrømme på motorvejene. Men der er jo andre måder end udelukkende det at have en hårdhændet grænsekontrol, der måske kan være med til at modvirke den her søgen mod vores land.

Hvis man skulle være lidt provokerende, kunne man jo sige, at den danske grænse på en eller anden måde virker som startfeltet i Matador: Kryds grænsen, og så får du penge. Kunne man f.eks. ikke kigge på de ydelser, vi giver til migranter, hvis de krydser ind i Danmark, i stedet for bare at sige, at en hårdhændet grænsekontrol er den eneste løsning?

Kl. 14:25

Første næstformand (Leif Lahn Jensen):

Ordføreren.

Kl. 14:25

Peter Kofod (DF):

Jeg tror, der er mange løsninger. Det handler jo ikke kun om grænsekontrol. Grænsekontrol er et vigtigt element i det, men selvfølgelig betyder det noget, at man vedtager stramninger i udlændingepolitikken helt generelt, og der spiller ydelser også en rolle. Og hvis man er i tvivl om, om man i Danmark selv kan styre nogle af de her ting, så kan man jo bare se på, hvilken udvikling Danmark og Sverige som to relativt ens stater har haft. Nu kan det være, at jeg fornærmer nogen, men det er jo i hvert fald to relativt ens stater, som har haft en meget forskellig håndtering af det her spørgsmål igennem de seneste 25-30 år.

Kl. 14:25

Første næstformand (Leif Lahn Jensen):

Spørgeren.

Kl. 14:25

Steffen Larsen (LA):

Ja, vi i bemærkede jo, at man i sidste periode igen hævede integrationsydelsen, og nu har vi netop hørt statsministeren stå og tale for, at vi skal have de her indvandrerkvinder i aktivering og med pisk sætte dem ud på arbejdsmarkedet. Der vil vi jo sige, at det, hvis man nu ikke havde hævet integrationsydelsen, så som den ene ting kunne være, at det modvirkede de migrationsstrømme, der kunne komme mod Danmark, og at det som den anden ting også kunne være, at man ikke behøvede at piske i forhold til beskæftigelsesindsatsen. Og det er jo en af de ting, jeg håber man måske kunne finde et borgerligt samarbejde om.

Kl. 14:26

Første næstformand (Leif Lahn Jensen):

Ordføreren.

Kl. 14:26

Peter Kofod (DF):

Det er jeg helt sikker på at vi kan samarbejde om. Men jeg vil dog sige, at hvis nogen havde lyttet til Dansk Folkeparti for 30 år siden, havde de her kvinder jo ikke været i Danmark, og så havde vi jo haft løst det problem. Men det var der jo desværre ikke opbakning til dengang.

Kl. 14:26

Første næstformand (Leif Lahn Jensen):

Vi siger tak til ordføreren. Der er ikke yderligere korte bemærkninger. Det næste ordfører er hr. Bjørn Brandenborg fra Socialdemokratiet. Velkommen.

Kl. 14:26

(Ordfører)

Bjørn Brandenborg (S):

Tak for det, formand. Hvad er regeringens holdning til permanent grænsekontrol? spørges der til. Det har justitsministeren på vegne af regeringen netop for et øjeblik siden så udmærket redegjort for, men det er jo også en god anledning for os alle til at få knyttet nogle bemærkninger til det her vigtige emne.

For diskussionen om vores grænser er vigtig. Danmark skal være et trygt og sikkert land. Når verden omkring os ser ud, som den gør, og når vores trusselsvurderinger siger det, de desværre siger, så er det vigtigt, at vi er årvågne, og at vi tager de foranstaltninger, der skal til, for at passe på vores land. Grænseoverskridende kriminalitet er en stor og reel udfordring for os og for resten af Europa. Menneskesmugling, illegale indvandrere, terror og kriminelle udlændinge gør det nødvendigt med en effektiv indsats i vores grænseområder. Samtidig skal vi være opmærksomme på, at det ikke generer almindelige borgere på hver side af grænsen unødigt. Her tænker jeg selvfølgelig særlig på dem, som hver dag pendler over grænsen, og som helst ikke skulle sidde i timelange køer. Men så længe og i det omfang det er nødvendigt, skal vi gøre brug af grænsekontrol som en del af vores indsats ved grænsen, og nu handler dagens debat jo så ikke bare om grænsekontrol, men specifikt om spørgsmålet om permanent grænsekontrol.

Til det kan jeg sige, at vi mener, at Danmark skal være en del af den fælleseuropæiske indsats imod de store grænseoverskridende udfordringer såsom grænseoverskridende kriminalitet, og at vi derfor også helt grundlæggende støtter Danmarks deltagelse i Schengensamarbejdet. Det samarbejde giver os jo som bekendt ikke mulighed for at indføre permanent grænsekontrol på de indre grænser, og det skal vi selvsagt overholde. Men vi har den mulighed, at vi undtagelsesvis kan indføre midlertidig grænsekontrol, og det har vi så ligesom en række andre Schengenlande gjort igennem de seneste år, fordi vi har fundet det nødvendigt.

Nu har vi netop besluttet at opretholde grænsekontrollen mod Tyskland i en ny periode på 6 måneder, og i tillæg til det vil der ske en omlægning og en markant oprustning af politiets ressourcer i grænseområderne i forhold til at bekæmpe den grænseoverskridende kriminalitet. Det synes vi er rigtig gode initiativer. Den indsats, vi gør ved grænserne, er med til at sikre danskernes tryghed, og den kan da forhåbentlig opretholdes uden alt for store gener for almindelige rejsende, og så længe grænsekontrollen er nødvendig som en del af indsatsen mod terrortrusler og trusler fra organiseret kriminalitet, ønsker vi at opretholde den.

Så vil jeg gerne læse en vedtagelsestekst op på vegne af Socialdemokratiet, Venstre, Moderaterne og Liberal Alliance:

Forslag til vedtagelse

»Folketinget finder, at det er afgørende, at der er en effektiv politiindsats ved Danmarks grænser, herunder ikke mindst i forhold til at bekæmpe organiseret grænseoverskridende kriminalitet.

Samtidig er det væsentligt, at indsatsen tilrettelægges på en måde, der ikke skaber unødig gene for den enkelte borger.

Folketinget konstaterer i den forbindelse, af regeringen – med omlægningen af grænsekontrollen mod Tyskland og afskaffelsen af grænsekontrollen mod Sverige – tager et første skridt i retning mod en mere fleksibel politiindsats.

Folketinget konstaterer i den forbindelse, at regeringen og myndighederne følger migrationssituationen i Europa tæt, og at regeringen er klar til at øge grænsekontrollen på ny med meget kort varsel, hvis det skulle blive nødvendigt, ligesom en hel eller delvis lukning af grænsen i tilfælde af alvorlig kriminalitet eller anden større hændelse fortsat kan ske inden for et par timer«.

(Forslag til vedtagelse nr. V 4). Tak for det.

Kl. 14:29

Første næstformand (Leif Lahn Jensen):

Tak for det, og vedtagelsesteksten vil nu indgå i den videre forhandling. Så går vi videre til en række spørgsmål, og den første er hr. Peter Kofod.

Kl. 14:30

Peter Kofod (DF):

Tak for det, og tak for talen. Ordføreren lægger jo vægt på, at Socialdemokratiet gerne ser, at man er en del af sådan en eller anden form for europæisk løsning på det her område. Gør det ikke indtryk på ordføreren, når min partiformand kort før den her debat starter, kan stå og læse højt af, at der har været plenarsamling i Europa-Parlamentet i Strasbourg, og at ordførerens egne partifæller har siddet dernede og stemt for spandevis af lempelser af udlændingepolitikken og af mulighederne for grænsekontrol? Hvorfor skal jeg eller danskerne kunne stole på ordførerens parti, når man prøver at sige her, at man ikke vil svække kontrollen, men man gør det med åbne øjne i et andet forum, hvor man sidder? Hvorfor skal danskerne stole på det?

Kl. 14:30

Anden næstformand (Jeppe Søe):

Ordføreren.

Kl. 14:30

Bjørn Brandenborg (S):

Tak for spørgsmålet. Nu har jeg jo ikke siddet i Europa-Parlamentet som spørgeren eller som spørgerens formand, og derfor er jeg ikke sikker på, at jeg er på det samme nyhedsbrev, som spørgeren har modtaget, i forhold til hvad der er vedtaget i fredags. Og derfor har jeg ikke haft lejlighed til at se, hvad det er, der er blevet stemt for.

Men jeg synes, at man måske i stedet for skulle fokusere på det, vi siger, og det, vi gør. Og der har vi i øjeblikket en statsminister, der engagerer sig af hele hjertet i at sørge for at styrke Europas ydre grænser. Og så har vi en regering, som igen indfører grænsekontrol. Og grunden til, at det også er vigtigt at engagere sig i Schengensamarbejdet, handler jo om flere ting. Det handler om, at når vi er en del af Schengensamarbejdet, giver det os adgang til oplysninger om folk, der rejser igennem gruppen af Schengenlande. Det hjælper vores politi og anklagemyndighed i en række sager, og det har også store konsekvenser for et land som Danmark, hvis man ikke er en del af det. Men jeg tror ikke, der er nogen tvivl om, at Danmark og også Danmarks statsminister engagerer sig meget, meget aktivt i arbejdet omkring Europas grænser og i sikkerheden omkring Danmarks grænser.

Kl. 14:31

Anden næstformand (Jeppe Søe):

Spørgeren.

Kl. 14:31

Peter Kofod (DF):

Så vil jeg gerne spørge ind til den praktiske del af, når man udfører grænsekontrol. For jeg har lagt mærke til, at regeringens ordførere bliver ved med at sige, at det her også handler om smidighed for pendlere. Kan ordføreren gætte, hvor mange gange regeringspartierne har rettet henvendelse til Dansk Folkeparti og spurgt, om man ville kunne lave en eller anden indretning, f.eks. som i gamle dage, hvor man jo havde flere sluser nede ved nogle grænseovergange, der kunne sørge for, at man f.eks. bekæmpede kødannelsen? Hvor mange gange tror ordføreren, at vi har fået sådan en henvendelse om, om vi vil være med til at gøre kontrollen mere smidig og enkel? Jeg kan svare med at sige ingen! Regeringen har bare truffet den her beslutning. Hvorfor lytter man ikke på de gode ideer, der måtte komme fra partier som Dansk Folkeparti, til at styrke kontrollen?

Kl. 14:32

Anden næstformand (Jeppe Søe):

Ordføreren.

Kl. 14:32

Bjørn Brandenborg (S):

Du har ret i, at jeg ikke har mulighed for at gætte det, og derfor er det nok godt, at ordføreren også selv gav svaret på spørgsmålet. Jeg er opmærksom på, at det ikke er første gang, vi har den her debat, og vi har også haft lejlighed til at diskutere det ved andre lejligheder. Jeg må bare sige, at hvis man ønsker at gøre det mere smidigt for pendlere at bevæge sig i grænselandet, så er det ikke mere solidt, at man putter en grænsebom op og lukker grænsen. Det er ikke det, der gør det smidigt for pendlere, og det er derfor, vi har foreslået at man skal bruge moderne værktøjer, flere nummerpladescannere, flere droner i luften, mere aktiv grænseoverskridende kriminalitetsbekæmpelse fra politiets side osv.

Kl. 14:33

Anden næstformand (Jeppe Søe):

Næste spørger er fru Betina Kastbjerg fra Danmarksdemokraterne.

Kl. 14:33

Betina Kastbjerg (DD):

Tak for det. Jeg vil lige vende tilbage til mit spørgsmål, som jeg stillede til justitsministeren, omkring Socialdemokratiets udspil tilbage i 2018, hvor man gerne ville arbejde for en reform af Schengensamarbejdet. Vil ordføreren stadig væk arbejde for en reform af Schengensamarbejdet?

Kl. 14:33

Anden næstformand (Jeppe Søe):

Ordføreren.

Kl. 14:33

Bjørn Brandenborg (S):

Som jeg sagde til hr. Peter Kofod, er det jo åbenlyst for enhver, tror jeg, at Danmark engagerer sig enormt meget i arbejdet omkring Europas ydre grænser, ligesom vi engagerer os i arbejdet omkring nationernes mulighed for at lave grænsekontrol. Og det er åbenlyst, at det er, fordi der lige nu er et enormt stort pres på Europas grænser. Vi har ikke helt oplevet det i Danmark endnu, men der er et enormt stort pres på Europas grænser. 11 lande oplever større tilstrømning, end man gjorde i 2015. Italien har erklæret undtagelsestilstand, andre lande overvejer at gøre det samme, og derfor er der brug for, at vi også fortsat engagerer os helhjertet i at sørge for at styrke vores ydre grænser og selvfølgelig også diskuterer, hvorvidt der er brug for, at landene har mulighed for at styrke deres egne nationale grænser. Og der er det stadig væk Socialdemokratiets politik, at der skal være mulighed for, at man kan forlænge grænsekontrollen, hvilket er det, der er mulighed for nu her, og selvfølgelig også, at hvis nu det skulle ske, at vores grænser bliver mødt af et pres på samme måde, som de gjorde i 2015, så er der mulighed for med meget, meget kort varsel at lukke ned for grænserne og indføre permanent grænsekontrol.

Kl. 14:34

Anden næstformand (Jeppe Søe):

Spørgeren.

Kl. 14:34

Betina Kastbjerg (DD):

Jeg går lige tilbage til de ord, som der stod i jeres eget udspil: Så udgangspunktet bliver, at det er de enkelte lande, der selv kan bestemme, hvornår og hvor længe man ønsker at kontrollere sine egne grænser. Vil I arbejde for det?

Kl. 14:34

Anden næstformand (Jeppe Søe):

Ordføreren.

Kl. 14:34

Bjørn Brandenborg (S):

Som jeg lige har sagt, er udgangspunktet, at vi engagerer os enormt meget i diskussionerne, også omkring landes egne muligheder for at kunne engagere sig i og bestemme, hvordan man lukker sine grænser, og hvad for nogle forskellige kriterier der skal være for det. I Danmark har der jo været en række forskellige kriterier. Det har både været migration, det har været terrortrusler, det har været grænseoverskridende kriminalitet. Men jeg kan godt sige til ordføreren, at jeg tror, det var ordførerens formand, der var minister, sidste gang det væltede ind over grænsen til Danmark, og der har statsministeren jo heldigvis sagt, at det ikke kommer til at ske i Danmark på hendes vagt.

Kl. 14:35

Anden næstformand (Jeppe Søe):

Så er det hr. Morten Messerschmidt, Dansk Folkeparti.

Kl. 14:35

Morten Messerschmidt (DF):

Der vil vi jo gerne have nogle garantier for, hvordan så den siddende statsminister agter det skal ske. Tager man et opgør med EU, hvis EU f.eks. forbyder Danmark at intensivere grænsekontrollen? Det kunne både være i intensitet, det kunne også være, i hvor lang tid den må være. og hvordan er kommunikationen egentlig i Socialdemokratiet? Nu ved jeg ikke, om hr. Bjørn Brandenborg var her, da vi havde statsministerdebat tidligere, men hans kollega nede i Europaparlamentet sidder jo højt og flot og følger en anden retning, nemlig den europæiske retning, hvor indvandring bare er en berigelse, og hvor grænsekontrol er det onde. Så kan vi være sikker på, at statsministeren nedlægger veto, når det gælder?

Kl. 14:36

Anden næstformand (Jeppe Søe):

Ordføreren.

Kl. 14:36

Bjørn Brandenborg (S):

Nu skal jeg ikke udstikke garantier på vegne af statsministeren. Jeg tror også, at hr. Morten Messerschmidt vil betakke sig for, at hans partifæller udstikker garantier på vegne af ham. Men jeg kan udstikke en garanti, i forhold til at vi engagerer os enormt meget i arbejdet med at beskytte Europas ydre grænser. Og det er klart, at når Europa i øjeblikket ikke kan styrke sine egne grænser, ikke kan beskytte sine egne grænser, er der brug for, at der er mulighed for, at de enkelte lande, som Danmark, har mulighed for at indføre grænsekontrol, og det er vi meget, meget store og stærke tilhængere af.

Så kan jeg bare sige, at det, der jo i hvert fald er i gang med at flytte sig i Europa, er, at der er flere lande, der får øjnene op for det udspil, som Socialdemokratiet lavede i sidste regering, og som vi jo også har fortsat i den her regering, med at arbejde med modtagecenter i et tredjeverdensland eller uden for Europas grænser, og det er noget, som flere og flere europæiske lande også begynder at se en fidus i. Derfor betyder det i hvert fald, at der er mange andre europæiske lande, der er enige med Socialdemokratiet i, at der er brug for at gøre mere på den her dagsorden, sådan at vi i fremtiden undgår meget, meget store migrantstrømme, som vi desværre ser igen nu.

Kl. 14:37

Anden næstformand (Jeppe Søe):

Spørgeren.

Kl. 14:37

Morten Messerschmidt (DF):

Jeg kan sige, at ethvert medlem af Dansk Folkepartis folketingsgruppe har en stående mulighed for på mine og hele partiets vegne at give ultimative garantier for permanent grænsekontrol – ethvert medlem! Og der havde jeg bare håbet, at det samme måske gjorde sig gældende i Socialdemokratiet, altså at bare en ordfører også kunne sige: Ja, hvis disse migrationsstrømme kommer, som der er mange der taler om – altså, Italien har jo indført undtagelsestilstand – så lukker vi grænsen permanent, så laver vi ikke den samme fejl, som dengang fru Støjberg var integrationsminister. Kan ordføreren ikke bare bekræfte det?

Kl. 14:37

Anden næstformand (Jeppe Søe):

Ordføreren.

Kl. 14:37

Bjørn Brandenborg (S):

Det lyder, som om det er festligt at kunne udstikke garantier i Dansk Folkeparti. Det, jeg sagde før til både fru Betina Kastbjerg og til hr. Peter Kofod, var jo det, som statsministeren også har sagt, nemlig at statsministeren under ingen omstændigheder kommer til at tillade, at det, der skete i 2015, dengang fru Inger Støjberg var integrationsminister, kommer til at ske igen i Danmark. Dengang så man desværre, at alt, alt for mange migranter væltede ind over grænsen, og at vi ikke havde styr på Danmarks egne grænser.

Kl. 14:38

Anden næstformand (Jeppe Søe):

Fru Karina Lorentzen Dehnhardt fra Socialistisk Folkeparti.

Kl. 14:38

Karina Lorentzen Dehnhardt (SF):

Desværre missede jeg det første af justitsministerens tale, så det kan være, at der er svaret på det. Men jeg er jo valgt i Sydjylland, og vi er dybt afhængige af dem, som pendler ind over grænsen hver eneste dag. Det er 12.000 mennesker. 7.000 af dem arbejder i regionen – det vil altså sige på vores sygehuse – og en god portion af dem arbejder i ældreplejen.

Som jeg læser det meget kortfattede, som regeringen sendte ud, vil man lave et ekstra spor på overgangen ved Frøslev, men det vil jo betyde, at alle skal ind i den samme kø, bare fordelt over flere spor. Kunne man forestille sig, at regeringen ville lave en form for fasttrack for dem, som pendler og skal på arbejde, og for dem i godstrafikken, som jo også spilder utrolig mange minutter i sådan en kø?

Kl. 14:39

Anden næstformand (Jeppe Søe):

Ordføreren.

Kl. 14:39

Bjørn Brandenborg (S):

Jeg er meget enig med fru Karina Lorentzen Dehnhardt, i forhold til at det er meget, meget vigtigt, at vi også er optaget af de 12.000 mennesker, som er dybt afhængige af at have en effektiv grænsekontrol. Det er jo også derfor, at man ikke, som nogle af de andre partier forsøger, både kan være tilhænger af, at man har fleksibilitet ved grænsen, og så samtidig være tilhænger af, at man har en permanent lukket grænse. De to ting hænger ikke sammen.

I forhold til spørgsmålet om, hvorvidt man kan lave en fasttrackordning, vil jeg sige, at det, der er lagt op til nu, er det, som fru Karina Lorentzen Dehnhardt siger, nemlig at man laver et ekstra spor, og at man så også smidiggør nogle andre dele af kontrollen. I forhold til det konkrete forslag kan det være, at det er noget, vi skal have med tilbage til justitsministeren. Det har justitsministeren måske mulighed for at svare på, når han går på igen.

Kl. 14:39

Anden næstformand (Jeppe Søe):

Spørgeren.

Kl. 14:39

Karina Lorentzen Dehnhardt (SF):

Under corona kunne vi jo godt finde ud af at lave en eller anden form for passérseddel til de mennesker, som skulle fra den ene side af grænsen til den anden for at komme på arbejde. Så jeg tænker, at der må være et system, som man på en eller anden måde kan lave.

Jeg tror ikke, at det alene løser problemstillingerne, at vi får et tredje spor. Det giver selvfølgelig en bedre afvikling, men der vil stadig væk være en blanding af pendlere, lastvogne og den slags, og specielt i sommerferien giver det et kæmpekæmpestore problemer, fordi ansatte så skal krydse grænsen. Så derfor håber jeg, at ordføreren vil tage det med sig og overveje det grundigt.

Kl. 14:40

Anden næstformand (Jeppe Søe):

Ordføreren.

Kl. 14:40

Bjørn Brandenborg (S):

Tak for det. Jeg kan jo bare sige, at vi er enormt optaget af, at det skal være nemt og godt og sikkert og trygt at bo i grænselandet, og at der også mulighed for, at man kan færdes frem og tilbage. Så er vi selvfølgelig også meget, meget optaget af de vurderinger, som politiet også kommer med, i forhold til hvordan man sikrer en effektiv kontrol ved grænserne, og det er bl.a. også derfor, at vi jo nu styrker muligheden for brugen af nummerpladescannere, droner osv., og så må vi jo så tage de ting, som fru Karina Lorentzen Dehnhardt og SF siger, med.

Kl. 14:41

Anden næstformand (Jeppe Søe):

Så er det hr. Mikkel Bjørn, Dansk Folkeparti.

Kl. 14:41

Mikkel Bjørn (DF):

Tak for det. Den 5. april, dvs. for under 3 uger siden, var udlændinge- og integrationsminister Kaare Dybvad Bek ude i et interview i Jyllands-Posten og advare mod det dybt uholdbare i den nuværende situation. Tallene for migranter, der ankommer til Europas grænser, har ikke været højere, siden flygtninge- og migrantkrisen var på sit højeste i 2015-16. Situationen er ifølge ministeren dybt uholdbar. Han udtaler:

Europa står på tærsklen til en ny flygtningekrise. Indtil videre har vi været heldige i Danmark, men vinden kan sagtens vende.

Synes Socialdemokratiet virkelig, at det i den nuværende dybt, dybt alvorlige situation på nogen som helst planet er ansvarligt at slække på grænsekontrollen, hvis vi i morgen risikerer, at der står titusindvis af migranter ved Danmarks grænse?

Kl. 14:41

Anden næstformand (Jeppe Søe):

Ordføreren.

Kl. 14:41

Bjørn Brandenborg (S):

Men det er jo derfor, at vi ikke slækker på grænsekontrollen – vi fastholder grænsekontrollen. For så længe der ikke er styr på EU's ydre grænser, er vi nødt til at fastholde grænsekontrollen, sådan at vi sørger for danskernes sikkerhed og sikkerheden for de folk, der bor i grænseområdet. Så jeg er simpelt hen uenig i det, som spørgeren siger, med, at der skulle være en lempelse af grænsekontrollen.

Så vil jeg sige, og det har jeg gentaget et par gange nu, at vi er enormt optaget af, at står vi i en situation, som man gjorde i 2015, og som jeg tror at de færreste af os håber vi kommer til at stå i igen, og som der i hvert fald ikke er noget der lige i øjeblikket tyder på vil se sådan ud i Danmark, heldigvis, for asyl- og migranttallene er fortsat relativt lave, i forhold til hvad de var i 2015, ja, så er man klar til også på meget, meget kort tid at kunne tage værktøjer i brug ved grænsen.

Kl. 14:42

Anden næstformand (Jeppe Søe):

Hr. Mikkel Bjørn.

Kl. 14:42

Mikkel Bjørn (DF):

Undskyld mig, men det er jo simpelt hen så uærligt, som noget overhovedet kan blive. Altså, den dag man valgte at slække på grænsekontrollen, var der repræsentanter for regeringen, ministre, ude at lægge opslag op på Facebook, hvor der står: Mere frihed, mindre grænsekontrol. Så samtidig at sige, at man ikke slækker på grænsekontrollen, og at alt bare er fryd og gammen, er jo dybt, dybt uærligt.

Kl. 14:42

Anden næstformand (Jeppe Søe):

Ordføreren.

Kl. 14:42

Bjørn Brandenborg (S):

Jamen det er ikke dybt, dybt uærligt. Det er, som jeg siger – vi laver ikke om på sikkerheden ved Danmarks grænser. Der er stadig væk grænsekontrol. Det er derfor, vi har informeret EU om, at vi fortsætter vores grænsekontrol. Vi har så lagt op til, at man gør det på en smartere måde, på en klogere måde, hvor vi bruger nyere teknologi, og hvor vi samtidig sørger for, at det bliver nemmere for de mennesker, der bor, lever og arbejder i grænseområdet, at kunne færdes i de områder.

Kl. 14:43

Anden næstformand (Jeppe Søe):

Så er det fru Pernille Vermund, Nye Borgerlige.

Kl. 14:43

Pernille Vermund (NB):

Tak for det. For meget kort tid siden stod statsministeren her i Folketingssalen og sagde:

»Vi skal selvfølgelig også være klar til, hvis der kommer et pres på egen grænse, at håndtere den situation ...  Kommer vi til at stå i samme situation, skal vi være villig til at reagere på egen grænse ...«

Jeg hører det samme fra ordføreren, og jeg hører også det samme fra justitsministeren. Jeg kunne godt tænke mig, at ordføreren blev lidt mere konkret: Hvad er det helt konkret, man har tænkt sig at gøre? Hvis migranterne vandrer op ad de tyske motorveje og nærmer sig i den danske grænse, er det så pigtrådshegnet, man vil rulle ud, er det militæret, man vil stille frem, er det politiet, der skal stå der, og er det bevæbnede folk? Hvad er det, man har tænkt sig at gøre, når man nu har tænkt sig at mande  op, hvis vi står i den situation igen?

Kl. 14:44

Anden næstformand (Jeppe Søe):

Ordføreren.

Kl. 14:44

Bjørn Brandenborg (S):

Tak for spørgsmålet og for de sådan meget maleriske billeder, i forhold til hvad man kan forestille sig at vi gør. Altså, jeg kan sige – nok ikke så konkret, som fru Pernille Vermund foreslår at jeg skal være eller forsøger at få mig til at blive – som jeg har sagt gentagne gange, at vi er enormt optagede af, at Danmark ikke kommer i den samme situation, som vi var i 2015. Det sagde statsministeren i sidste periode, og det har statsministeren gentaget nu, og det er det, som er vores politik. Hvordan vi sådan konkret griber det an, er jeg ikke helt sikker på at jeg sådan kan uddybe her på talerstolen.

Kl. 14:44

Anden næstformand (Jeppe Søe):

Spørgeren.

Kl. 14:44

Pernille Vermund (NB):

Det er jo helt ærligt og fair, men jeg synes jo, det er ret relevant, for det siger jo også noget om, at man måske ikke er så forberedt, som statsministeren, justitsministeren og udlændingeministeren giver udtryk for. Altså, det, der var situationen i 2015, var jo også, at vi havde haft et blåt flertal, der lovede, at de ville passe på Danmark. I ved, hvad vi står for, sagde de til og med i valgkampen. Og alligevel var man, da migranterne kom, fuldstændig uforberedte – til trods for at der lå pigtrådshegn, at der var mulighed for at sende både militær og politi derned.

Så jeg synes, det er lidt bekymrende, at man i Socialdemokratiet ikke har gjort sig tanker om, hvad det er, man konkret har tænkt sig at gøre.

Kl. 14:45

Anden næstformand (Jeppe Søe):

Ordføreren.

Kl. 14:45

Bjørn Brandenborg (S):

Det er nok ikke et udtryk for, at der ikke er en velforberedt statsminister, justitsminister eller udlændingeminister; det er nok mere en ordfører, der måske ikke er så velforberedt i forhold til at kunne svare på det spørgsmål. Så jeg tror, at fru Pernille Vermund kan være helt tryg ved, at det er der tænkt over.

Kl. 14:45

Anden næstformand (Jeppe Søe):

Så er det fru Rosa Lund, Enhedslisten.

Kl. 14:45

Rosa Lund (EL):

Tak for det. Jeg har bare et enkelt spørgsmål til ordføreren. Jeg skal bare spørge: Forsvinder migrationskrisen af, at Danmark laver grænsekontrol? Er det så sådan, at der holder op med at være mere end 80 millioner mennesker på flugt på verdensplan, fordi Danmark laver en grænsekontrol – ja eller nej?

Kl. 14:46

Anden næstformand (Jeppe Søe):

Ordføreren.

Kl. 14:46

Bjørn Brandenborg (S):

Nej, det gør den ikke, og den forsvinder heller ikke af, at man inviterer hele verden herop, som jeg har hørt fru Rosa Lund foreslå et par gange i andre sammenhænge. Men grunden til, at vi indfører grænsekontrol og gør det nu, er bl.a., at vi ser et stadig større pres på Europas ydre grænser. Der er 11 andre lande nu, der oplever et større pres på deres grænser, end de gjorde i 2015, og der er allerede andre lande, der har indført undtagelsestilstand. Så vi gør det jo, fordi vi ønsker at passe på danskerne, og fordi vi ikke ønsker under nogen omstændigheder at ende i den samme situation som i 2015.

Kl. 14:46

Anden næstformand (Jeppe Søe):

Var det bare et enkelt spørgsmål, eller er der en opfølgning?

Kl. 14:46

Rosa Lund (EL):

Jeg har alligevel et opfølgende spørgsmål, for jeg kan godt se, at det ville være belejligt for Socialdemokratiet, hvis det var sådan, at Enhedslisten ønskede at invitere hele verden til Danmark, men det er jo ikke situationen, og derfor provokerer det mig.

Men jeg synes bare, det er rart ligesom at få slået det fast, for når man hører på den del af debatten, der har været i gang, lyder det bare, som om at hvis vi bare laver grænsekontrol, så har vi løst migrationskrisen. Og det, jeg egentlig bare prøver at sige, er, at det jo ikke er korrekt. Så skal jeg nok selv sige, hvad Enhedslisten mener, når det bliver min tur til at stå på talerstolen, hr. Bjørn Brandenborg.

Kl. 14:47

Anden næstformand (Jeppe Søe):

Ordføreren.

Kl. 14:47

Bjørn Brandenborg (S):

Men grunden til, at det er nødvendigt at lave grænsekontrol i Danmark, er jo, at der ikke er styr på Europas ydre grænser, og at vi ikke har kontrol med de mennesker, der kommer ind i Europa. Det er derfor, der vælter i titusindvis af mennesker over grænserne til Europa, altså fordi der ikke er styr på de ydre grænser.

Så længe der ikke er styr på de ydre grænser, er vi nødt til at fastholde grænsekontrollen, fordi vi har et oprigtigt ønske om at have styr på, hvad det er for nogle mennesker, der kommer ind i Danmark, og fordi vi for alt i verden, som jeg sagde før, ikke ønsker, at det billede, vi så på de danske motorveje i 2015, skal gentage sig.

Kl. 14:47

Anden næstformand (Jeppe Søe):

Så er det fru Zenia Stampe, Radikale Venstre.

Kl. 14:48

Zenia Stampe (RV):

Jeg vil gerne høre, om der er indhentet en faglig vurdering fra Rigspolitiet i forhold til grænsekontrollen.

Kl. 14:48

Anden næstformand (Jeppe Søe):

Ordføreren.

Kl. 14:48

Bjørn Brandenborg (S):

Uden at kunne svare med total skråsikkerhed er nogle af de initiativer, som vi lægger op til, bl.a. videreførelse af nummerpladescannere, som er noget af det, vi foreslog i den tidligere regering. Det foreslår vi at udvide nu. Vi lægger op til at bruge droner i arbejdet, og så skal politiet jo have en ny specialiseret enhed, der skal kigge på den her form for grænseoverskridende kriminalitet for at kunne bekæmpe det mere effektivt.

Så ja, det er min klare opfattelse, at det jo også beror på politifaglige vurderinger. Selv om vi synes, at vi selv af og til er gode til at komme på vores egne forslag, så er det også en vurdering fra nogle mennesker, der har lidt mere faglighed.

Kl. 14:48

Anden næstformand (Jeppe Søe):

Spørgeren.

Kl. 14:48

Zenia Stampe (RV):

Nu nævner ordføreren lempelserne af grænsekontrollen, og de er jo i overensstemmelse med den faglige vurdering. Jeg er så mere interesseret i at høre om den tilbageværende grænsekontrol: Kan ordføreren bekræfte eller afkræfte, at det er Rigspolitiets vurdering, at det er den bedste og mest effektive måde at bruge politiets ressourcer på i forhold til at bekæmpe grænseoverskridende kriminalitet?

Kl. 14:49

Anden næstformand (Jeppe Søe):

Ordføreren.

Kl. 14:49

Bjørn Brandenborg (S):

Nu siger fru Zenia Stampe, at det er en lempelse, og det er jeg jo ikke enig i at det er. Det er til gengæld en klogere måde at lave grænsekontrol på, end hvad man måske har gjort tidligere, fordi vi får de nyeste teknologier i brug, og det er entydigt godt, at vi gør det. Det er jo bl.a. på baggrund af anbefalinger fra Rigspolitiet, som allerede har brugt nummerpladescannere og nu kommer til at bruge det i et større omfang og også kommer til at kunne bekæmpe grænseoverskridende kriminalitet mere effektivt, bl.a. ved hjælp af droner.

Kl. 14:49

Anden næstformand (Jeppe Søe):

Så er det hr. Kim Edberg Andersen, Nye Borgerlige.

Kl. 14:49

Kim Edberg Andersen (NB):

Tak for det. Jeg kan forstå, at den der udvidede grænsekontrol er noget med nogle droner, og at vi så stopper dem i baglandet. Men er ordføreren helt uenig i, at det alt andet lige er bedre at stoppe migranterne, når de stadig væk har fødderne på tysk muld, end det er, hvis vi standser dem, når vi fanger dem oppe i Sæby? For virkeligheden er jo, at det er det, vi snakker om, og jeg ved godt, at ordføreren vil snakke en lille smule udenom. Så er der den grænseoverskridende kriminalitet, og jeg vil også meget gerne have scannere på de biler, der kører ud af landet. Vi kan da godt gøre både og, det kan vi da sagtens.

Men er virkeligheden ikke, at det er en lempelse, når vi stopper med at holde vores egne grænser sikre, og vi så tænker, at vi tager dem på den nærmeste rasteplads og ellers på den næste, og vi, hvis det går helt galt, tager dem, når de står med fødderne på hver sin side oppe i Skagen, når de sådan rigtig skal være turister? Det er jo det, vi spørger ind til, altså fordi der sker en lempelse, samtidig med at vi kan se, at de vælter ind over den europæiske ydre grænse, og man siger, at det skal man have styr på. Men indtil vi får styr på det, er vores løsning droner, der flyver hen og tager dem i Sæby.

Kl. 14:50

Anden næstformand (Jeppe Søe):

Ordføreren.

Kl. 14:50

Bjørn Brandenborg (S):

Der er ikke noget sted i det her forslag, hvor vi har skrevet, at der er nogle droner, der skal flyve til Sæby, selv om jeg godt ved, at det er ordførerens valgkreds, og at det sikkert også kunne give nogle point, hvis det var sådan, at der kom nogle droner til Sæby. Men det er ikke en lempelse af grænsekontrollen, som vi nu foreslår, men det er at indføre en bedre og smartere teknologi og at gøre det nemmere for de pendlere, som bor og lever og arbejder i grænselandet.

Nu fik jeg så ikke lejlighed til at sige det til fru Pernille Vermund, men det er jo folketingsgruppen, der her er samlet, og så kan jeg måske stille spørgsmålet til spørgeren. Jeg lagde jo også mærke til, at Nye Borgerlige i valgkampen var ude at sige, at man ønskede, at det skulle være mere fleksibelt at bo og leve og arbejde i grænselandet, og når man så nu foreslår, at det bedste værktøj til at kunne gøre det er at indføre en permanent grænsekontrol, kunne jeg jo også spørge: Hvordan gør det livet nemmere for dem, der arbejder i grænselandet, hvis man ikke har en mulighed for mere smidigt at kunne komme over grænsen?

Kl. 14:51

Anden næstformand (Jeppe Søe):

Spørgeren.

Kl. 14:51

Kim Edberg Andersen (NB):

Jamen problemstillingen med hensyn til at komme smidigt over grænsen er jo noget, som man skal tage stilling til, lige efter at man har valgt at løse problemstillingen med de udlændinge, vi allerede har fået her. Det er jo det, der er problemstillingen. Man kan sagtens pendle, og jeg tror, at vi kan lave noget med sådan en brobizzlignende ting, hvor vi får noget NemID på de mennesker, der rent faktisk kører over grænsen, og vi så laver nogle små tjek en gang imellem. Det er jo ikke det, der er problemstillingen.

Problemstillingen for ordføreren er, at han er ordfører for et parti, der rigtig gerne vil stå og lave skåltalerne, og at der så er enormt lidt handling. For man laver de samme skåltaler, bare med omvendt fortegn, når man står nede i EU, og det er jo egentlig den modsætning, som vi forsøger at påberåbe os, både fra Dansk Folkeparti og fra Nye Borgerliges side, altså at I nu siger én ting, og at I så stemmer noget andet i Europa-Parlamentet. Så hvad er det helt præcis I vil gøre, når den næste flygtningestrøm kommer?

Kl. 14:52

Anden næstformand (Jeppe Søe):

Ordføreren.

Kl. 14:52

Bjørn Brandenborg (S):

Jamen nu er det her jo Folketinget, og det er her, vi i regeringen har besluttet at videreføre grænsekontrollen. Det er ikke noget, man har besluttet i Europa-Parlamentet. Og vi har besluttet at videreføre grænsekontrollen, fordi vi ønsker at have styr på tilstrømningen i Danmark, og vi ønsker at have styr på de danske grænser. Og så længe der ikke er styr på Europas ydre grænser, ønsker vi det i Danmark, fordi vi ønsker at holde danskerne sikre, og vi ønsker at have kontrol med, hvad det er for nogle mennesker, der kommer ind i landet.

Kl. 14:53

Anden næstformand (Jeppe Søe):

Så er det hr. Peter Skaarup, Danmarksdemokraterne.

Kl. 14:53

Peter Skaarup (DD):

Tak til ordføreren for talen. Jeg kunne godt tænke mig at spørge ordføreren, om ordføreren er enig i følgende udsagn: Mindre grænsekontrol, mere frihed, regeringen reducerer grænsekontrollen betydeligt mod Tyskland og fjerner den helt mod Sverige. Er ordføreren enig i det budskab?

Kl. 14:53

Anden næstformand (Jeppe Søe):

Ordføreren.

Kl. 14:53

Bjørn Brandenborg (S):

Nej, jeg er ikke enig i, at vi lemper grænsekontrollen mod Tyskland. Derimod omlægger vi grænsekontrollen og sørger i stedet for, at der er meget kontrol på grænsen. Så bliver der i fremtiden mere kontrol omkring grænsen, og vi indfører nye måder at lave en klogere grænsekontrol på. Og nu har jeg sagt det ad flere omgange, men det er jo bl.a. ved hjælp af nummerpladescannere, og det er ved brug af droner. Så nej, jeg er ikke enig i, at vi laver en lempelse af grænsekontrollen.

Kl. 14:54

Anden næstformand (Jeppe Søe):

Spørgeren.

Kl. 14:54

Peter Skaarup (DD):

Jamen så må jeg jo konkludere, at der er uenighed i regeringen. For det er en af regeringens fremmeste ministre, hr. Jakob Engel-Schmidt, der har skrevet det her på Twitter i samme øjeblik, man melder ud, at nu reducerer man grænsekontrollen. Det var det budskab, der kom ud til den undrende offentlighed, altså at regeringen midt i den her migrantstrøm lemper på grænsekontrollen, og hvis hr. Jakob Engel-Schmidt som en af de fremmeste repræsentanter for regeringen melder sådan noget ud, må vi vel tro på det. Så jeg kan konstatere, at der er uenighed i regeringen.

Kl. 14:54

Anden næstformand (Jeppe Søe):

Ordføreren.

Kl. 14:54

Bjørn Brandenborg (S):

Nu bruger jeg nok for lidt tid på Twitter i forhold til hr. Peter Skaarup i forhold til at have opdaget det tweet, som skulle have været der fra en politiker. Men jeg kan jo bare sige det, der er regeringens politik, og det er det, jeg står på mål for på talerstolen, og jeg har jo svaret adskillige gange på det spørgsmål: Vi lemper ikke grænsekontrollen. For vi har et lige så inderligt ønske, som jeg også opfatter at hr. Peter Skaarup har det, i forhold til at beskytte Danmarks grænser, især når vi ser den meget, meget voldsomme tilstrømning af migranter mod Europa, som vi ser i øjeblikket.

Kl. 14:55

Anden næstformand (Jeppe Søe):

Dermed kan vi sige tak til ordføreren. Næste ordfører på talerstolen er hr. Preben Bang Henriksen fra Venstre.

Kl. 14:55

(Ordfører)

Preben Bang Henriksen (V):

Tak for det. Danmark har siden januar 2016 haft midlertidig grænsekontrol mod Tyskland, og siden 2019 har der været midlertidig grænsekontrol mod Sverige. Landegrænsen mod Tyskland består af 13 grænseovergange, hvoraf 3 er døgnbemandede, og de øvrige kontrolleres periodisk og ved stikprøver. Der har ikke været døgnbemandet kontrol mod Sverige, man også her periodiske stikprøver. Kontrollerne har skabt gene for mange lokale pendlere og andre i grænseområderne, men de har stoppet nogle kriminelle, slet ikke alle. Og hvorfor har de ikke stoppet alle? Fordi de fleste med onde hensigter selvsagt ikke passerer over grænseovergange, når de er bemandede – de finder andre steder at komme til Danmark og andre grænseovergange at køre over.

I Venstre mener vi, at det skal være lettere at være pendler og sværere at være kriminel. Vi har brug for at indføre en mere effektiv og mere intelligent grænsekontrol. Derfor har regeringen foreslået at omlægge grænsekontrollen mod Tyskland og ophæve den fysiske kontrol mod Sverige. Det betyder, at indrejsekontrollen på selve grænsen ændres, så der stoppes lidt færre biler på grænsen. Det vil lette situationen for mange pendlere. Til gengæld vil der blive sat ind med periodiske kontroller efter politifaglig vurdering af, hvor og hvornår effekten af kontrollen vil være størst. De ressourcer, der frigives, skal gå til politiets kontrol og patruljer i baglandet bag ved grænsen, ligesom den generelle udlændingekontrol bliver styrket i Danmark. Den bliver styrket med 20 nye årsværk. Samtidig skal der investeres i ny teknologi og nummerpladescannere og droner, som min kollega lige har redegjort for. Vurderingen er, at den løsning er mere effektiv til at fange flere kriminelle, og når det samtidig gør det lettere at krydse grænsen for folk med legalt ærinde, burde det vel være sund fornuft.

Det glæder mig også som Venstres retsordfører, at politiet har været positive i forhold til forslaget. Politiet har længe kritiseret den måde, som grænsekontrollen er blevet afviklet på, fordi resultaterne ikke har stået mål med de ressourcer, der er brugt. Jeg tror, at der i løbet af 6 år er konfiskeret måske ti – jeg er ikke helt sikker – skydevåben og en række knive. Ellers er der primært uddelt bøder til biler med overlæs og turister uden pas osv. Det har kostet hundredtusindvis af politimandetimer og langt over 1 mia. kr. Det mener vi kan gøres smartere.

Når det kommer til situationen omkring presset på EU's ydre grænser, følger vi det med stor alvor i Venstre. Det seneste år er der kommet mange immigranter til lande som Østrig og Italien, mens Danmark i det store hele er gået fri. Situationen kan dog hurtigt ændre sig, og vi skal og må ikke se et scenarie som i 2015. Det skal vi for alt i verden undgå. Derfor ligger det i regeringens forslag, at den danske grænse fremover skal kunne lukkes helt på et par timer – om det så bliver nødvendigt. På længere sigt er løsningen selvfølgelig et europæisk asylsystem, hvor vi kan behandle asylansøgere uden for EU og forhåbentlig få andre lande med. Her og nu er der brug for en stærkere kontrol af EU's ydre grænser, og Venstre er klar til at bidrage hermed, eksempelvis med en styrkelse af Frontex.

For at opsummere vil jeg sige, at forslaget vil gøre det nemmere at være pendler. Det vil styrke politiets samlede indsats og forventeligt give en mere effektiv kontrol. Og vi indfører muligheden for at lukke grænsen med kort varsel i tilfælde af et akut immigrantpres. Det mener vi er sund fornuft, og derfor bakker Venstre op om den omlægning af grænsekontrollen, som der her er tale om.

Venstre kan støtte det af Socialdemokratiet fremsatte forslag til vedtagelse.

Kl. 14:59

Anden næstformand (Jeppe Søe):

Tak for det. Så er det fru Karina Lorentzen Dehnhardt, Socialdemokratiet – nej, Socialistisk Folkeparti.

Kl. 14:59

Karina Lorentzen Dehnhardt (SF):

Jeg er ikke skiftet endnu – ikke endnu, uh, spændende. Ej, jeg har ikke nogen nyheder med til jer desværre. Til gengæld vil jeg gerne vide, hvad den her nye teknologi består i, for nu har det været nævnt rigtig mange gange, og jeg er meganysgerrig på, hvad det kunne være. Jeg håber jo på, at svaret er, at det er noget, som gør, at vi kan lave et fasttrack til de her pendlere, som jo skal ind på arbejdspladserne i Syddanmark. Det er noget, som virksomhederne i Sønderjylland går rigtig, rigtig meget op i. De er enormt afhængige af den her arbejdskraft, der kommer ind alle steder fra.

Så kan hr. Preben Bang Henriksen fortælle, hvad den nye teknologi består i? Og jeg fisker ikke efter dronerne. Dronerne var noget, som SF fik ind i politiforliget, eller var det en finanslov – det kan jeg ikke huske – og jeg gætter på, at det er de samme droner, der ikke er blevet udmøntet endnu.

Kl. 15:00

Anden næstformand (Jeppe Søe):

Ordføreren.

Kl. 15:00

Preben Bang Henriksen (V):

I er da også så teknologiske i SF, så det tvivler jeg da ikke på var noget I fik ind i politiforliget. Uanset hvordan, er det da en ganske glimrende idé, når vi taler om kriminalitetsbekæmpelse, ingen tvivl om det. Med hensyn til hvad det er for en teknologi, jeg taler om, tror jeg ordføreren lagde ordene lidt i munden på mig ved at sige, at nu måtte jeg da endelig ikke tale om droner. Men det vil jeg gerne gøre. Jeg vil gerne tale om droner, og jeg vil gerne tale om nummerpladescannere. Det er noget af den teknologi, som vi kommer til i højere grad at opstille ved grænserne. Men samtidig kan jeg sige, at vi i Venstre i den grad er optaget af, at der også sker noget, for så vidt angår pendlerne. Vi kan ikke være bekendt, at de på nogle tider af året skal holde i kø i timevis for at komme over grænsen. Jeg er bekendt med, at der sker en udvidelse af et asfalteret kontrolområde ved Frøslev, men jeg er ikke godt nok inde i det til at sige, hvad det i øvrigt er, der skal til. Men jeg kan garantere spørgeren for, at ethvert forslag vil blive positivt modtaget hos Venstre i den retning her.

Kl. 15:01

Anden næstformand (Jeppe Søe):

Spørgeren.

Kl. 15:01

Karina Lorentzen Dehnhardt (SF):

Altså, det er, fordi der i flæng bliver nævnt nummerpladescannere, droner og ny teknologi, og det er den nye teknologi, som vi gerne vil have en udredning af hvad er for noget.

I valgkampen var Venstre faktisk også meget aktive lokalt i forhold til grænseproblematikken, og der blev der talt om flere spor, og som jeg har forstået det, er det Frøslev, man laver et ekstra spor ved, men det er faktisk også en problematik ved de to næststørste grænseovergange, nemlig Padborg og Kruså. Så er det noget, som ordføreren tænker vi også skal have styr på at have lavet?

Kl. 15:02

Anden næstformand (Jeppe Søe):

Ordføreren.

Kl. 15:02

Preben Bang Henriksen (V):

Jeg tror, det er lidt, jeg kan ikke bruge udtrykket en strid om ord, for det er vel de samme, altså ny teknologi, droner, nummerplader osv. Jeg ved ikke, hvilken rækkefølge det er blevet sagt i, men jeg tror da, det står alle klart, hvad det egentlig er vi mener. Der skal bedst mulig intelligens på, også den elektroniske intelligens.

Med hensyn til pendlersituationen, og hvad det konkret er, der skal gøres dernede, vil jeg sige, at det er jeg ikke manden til at svare på, men jeg kan garantere for, at det fylder i regeringen, og jeg kan også garantere for, at det fylder i Venstre. Det, jeg hører, handler om det asfalterede kontrolområde, men er der mere, der skal til, er vi i hvert fald åbne for at se på det.

Kl. 15:02

Anden næstformand (Jeppe Søe):

Dermed tak til Socialistisk Folkeparti. Nu skifter vi til Dansk Folkeparti og hr. Morten Messerschmidt.

Kl. 15:02

Morten Messerschmidt (DF):

Tak. Det er en spændende debat. Jeg kan sige, at vi i Dansk Folkeparti er tilhængere af enhver form for intelligens, både den kunstige og den menneskelige. I det politiske er det især den sidstnævnte, som det nogle gange kan være svært at få øje på.

Nu var hr. Preben Bang Henriksen jo også medlem af Folketinget tilbage i 2015 i modsætning til undertegnede og hr. Peter Kofod, da det store svigt skete med Inger Støjberg i Udlændinge- og Integrationsministeriet. Der kunne jeg godt tænke mig, om hr. Preben Bang Henriksen både med sin dermed historiske, men også juridiske indsigt kunne tage os tilbage og sige, hvad det var, der gik galt, siden 40.000 syrere kunne vandre op af E45 og man ikke foretog sig noget, og ikke mindst sige, hvad man agter at gøre i den nuværende regering, såfremt vi måtte stå i en tilsvarende situation om et øjeblik.

Kl. 15:03

Anden næstformand (Jeppe Søe):

Ordføreren.

Kl. 15:03

Preben Bang Henriksen (V):

Det er fuldstændig rigtigt. Jeg tror, det var 6. september 2015, at alle vågnede op med et sæt og fik øje på, hvad der egentlig skete på motorvejen. Hvad var det, der gik galt? Jeg tror nok, at hr. Morten Messerschmidt ved det bedre, men vi fik vel ikke meget at vide nede fra EU, hvor hr. Morten Messerschmidt var, om, at der var noget under opsejling. Og det, der gik galt, var velsagtens netop det, at der ikke kom det fornødne varsel om, hvad der var i gang.

Jeg synes, at det vel er nok så vigtigt at sige, hvad der så blev gjort. Og jeg skal lige hilse at sige, at der blev gjort alt, hvad der overhovedet kunne gøres, i den givne situation inden for rimelighedens og menneskelighedens grænser. Vi har alle sammen billedet af betjenten og barnet på vejen. Den situation kunne have været håndteret grusomt. Vi valgte den bløde løsning, og det er jeg glad for i dag. Det medførte for at sige det rent ud, at langt, langt de fleste tog til Sverige, og det var jo for os danskere rigtig, rigtig godt.

Kl. 15:04

Anden næstformand (Jeppe Søe):

Spørgeren.

Kl. 15:04

Morten Messerschmidt (DF):

Nej, virkeligheden, hr. Preben Bang Henriksen, er desværre, at syrere i dag er en af de største muslimske grupper i Danmark, og blandt dem er voldskriminaliteten enorm og den manglende tilstedeværelse på arbejdsmarkedet enorm. Der er masser af danskere, måske endda blandt hr. Preben Bang Henriksens vælgere, som oplever de helt håndfaste konsekvenser i form af overfald, voldtægt og alt muligt andet – ud over at vi selvfølgelig bærer en del af den økonomiske byrde for deres underhold.

Derfor vil jeg gerne høre, hvad man agter at gøre i den nuværende regering, hvis det måtte ske igen. Jeg går ikke ud fra, at vi under hr. Kaare Dybvad Bek som integrations- og udlændingeminister som under fru Inger Støjberg kommer til at opleve, at vi bare skal have 40.000 syrere mere ind.

Kl. 15:05

Anden næstformand (Jeppe Søe):

Ordføreren.

Kl. 15:05

Preben Bang Henriksen (V):

Det er jo en interessant debat. Jeg kan forstå, at fru Inger Støjberg rigtig er blevet en slapper i den her debat. Det er lidt nyt for mig. Men lad det ligge.

Jeg kan garantere for, at regeringen er oppe på mærkerne, og hr. Morten Messerschmidt tager gruelig fejl, hvis han tror, at den samme situation kan opstå. Jo, den kan godt opstå med presset sydfra, men reaktionen kommer på forhånd, og den bliver effektiv.

Kl. 15:05

Anden næstformand (Jeppe Søe):

Så er det hr. Peter Kofod, Dansk Folkeparti.

Kl. 15:05

Peter Kofod (DF):

Tak for det. Jeg vil da gerne høre lidt om den her effektive kontrol, som hr. Preben Bang Henriksen taler om at regeringen lige pludselig har i baghånden. Hvis man måtte komme i den samme situation igen, hvad skulle det så være? Har man indkøbt det der grænsehegn, som man har fået sendt til Litauen i mellemtiden? Er der mulighed for, at man kan trække på nogle folk, som man ikke har talt om før? Er der nogle nye faggrupper, eller er der noget som helst i baghånden? Hvad er det der effektive værktøj, som man må forstå at regeringen har, så man kan smide det kort, hvis man lige pludselig skulle komme i den samme situation som tilbage i 2015, hvor det var, må jeg sige, rædselsfuldt og helt forfærdeligt?

Kl. 15:06

Anden næstformand (Jeppe Søe):

Ordføreren.

Kl. 15:06

Preben Bang Henriksen (V):

Det er jo næsten ligesom at spørge, hvad man vil gøre i tilfælde af krig og bede ordføreren redegøre nærmere for, hvordan Danmark skal forsvares. Jeg kan til spørgsmålet her sige, at vi selvfølgelig vil gøre, hvad der skal til – hverken mere eller mindre. Og det, der skal til, er i min optik sandsynligvis – jeg er ikke ekspert, vi må spørge politiet – at der skal sættes langt, langt flere ressourcer ind langt tidligere, og det gælder primært politi og hjemmeværn.

Kl. 15:06

Anden næstformand (Jeppe Søe):

Spørgeren.

Kl. 15:06

Peter Kofod (DF):

Spændende. Så vil jeg lige følge op på den del, der handler om nummerpladescannere. De her store investeringer i nummerpladescannere er jo noget, som alle regeringsordførere nævner. Det er efterhånden ved at være mange år siden, at Justitsministeriet oplyste til mig, at der var nummerpladescannere ved alle Danmarks grænseovergange. På et tidspunkt var der endda en justitsminister, der stolt sagde til mig, at de kunne se begge veje, altså både ind og ud – hold da op, det er jo helt vidt, ikke?

Så det, jeg gerne vil vide, er: Hvad er den store satsning? Jeg ville jo have spurgt i politiforligskredsen, men siden vi ikke holder flere møder, kan det være, at ordføreren kan delagtiggøre os i det fra Folketingets talerstol.

Kl. 15:07

Anden næstformand (Jeppe Søe):

Det må vi høre om ordføreren kan.

Kl. 15:07

Preben Bang Henriksen (V):

Jeg ved ikke rigtig, hvad det er, jeg skal delagtiggøre i. Det var noget om nummerpladescannere, som blev vedtaget i politiforliget, dengang det blev indgået. Jeg kan da kun sige, at antallet af nummerpladescannere vist efterfølgende er blevet udvidet i forbindelse med en finanslov – jeg kan se, at spørgeren nikker. Så vil hr. Peter Kofod nok spørge: Hvad er der så blevet af dem? Her må jeg bare sige, at jeg ikke rigtig har styr på det, men der er da al mulig grund til at sikre sig, at det fornødne antal scannere er til stede. Det er jo ikke for sjov, at vi redegør for, at det skal løses på den her måde.

Kl. 15:08

Anden næstformand (Jeppe Søe):

Så er det fru Zenia Stampe, Radikale Venstre.

Kl. 15:08

Zenia Stampe (RV):

Jeg vil gerne læse et citat op af Søren Pind, et citat, der kun er et par måneder gammel, men som handler om et tilbageblik på hans egen tid som justitsminister. Han siger om grænsekontrollen:

»Det var klart, at det blev indført af politiske årsager. Politiet var imod det og sagde, at de kunne yde en bedre indsats på anden vis. Det var en helt utvetydig besked. Men de gør jo, hvad man siger, og regeringsbeslutningen blev altså, at det skulle man iværksætte.«

Hvordan kan vi være sikre på, at det netop denne gang også er i overensstemmelse med politiets vurdering – og hvis det ikke er, kan vi så i det mindste ikke få det på bordet, så regeringen også kan stå på mål politisk for beslutningen i stedet for at lægge sådan en faglighed foran sig, som der måske ikke er belæg for?

Kl. 15:08

Anden næstformand (Jeppe Søe):

Ordføreren.

Kl. 15:08

Preben Bang Henriksen (V):

Jeg blev helt bange, da der blev refereret til noget, som Søren Pind har skrevet. Han skriver meget, vil jeg sige. Og omkring emnet vil jeg sige, at der er ingen over og ingen ved siden af Folketinget. Punktum. Så må vi bare sige, at der er en række operative ting, som vi ikke herinde har den fornødne forstand på, og så lytter vi selvfølgelig til dem, der har forstand på det, herunder politiet. Det er muligt, at politiet har haft den indstilling, dengang man væltede ind over grænsen, som Søren Pind siger – det skal jeg ikke kunne sige – men jeg kan garantere for, at det er Folketinget, der træffer den endelige beslutning.

Kl. 15:09

Anden næstformand (Jeppe Søe):

Spørgeren.

Kl. 15:09

Zenia Stampe (RV):

Det er jeg fuldstændig enig – det er Folketinget, der træffer den endelige beslutning. Og det er også fuldstændig fair, at Folketinget eller regeringen, et flertal, indimellem kan tage en beslutning, som ikke går i takt med, kan man sige, den faglige vurdering; men så synes jeg jo bare, at resten af Folketinget og offentligheden har et naturligt krav på at få det at vide, altså at det her er en politisk begrundet beslutning, det er ikke en faglig begrundet beslutning. Og derfor har jeg bare lyst til at stille det samme spørgsmål igen: Er det her Rigspolitiets faglige vurdering, at det er den bedste måde at bruge politiets ressourcer på?

Kl. 15:10

Anden næstformand (Jeppe Søe):

Ordføreren.

Kl. 15:10

Preben Bang Henriksen (V):

Nu synes jeg, at vi kommer langt omkring, men er det her en faglig beslutning, der er baseret på politiet? Ja, så vidt jeg er orienteret, er det min opfattelse, at den er det. Og jeg kan kun sige, at det jo ikke er anderledes, end hvis det er noget skidt, vi laver – herunder hvis der hober sig folk op syd for grænsen – jamen så er vi da klar til at tage en anden beslutning og bruge de midler, der nu skal til. Længere står det, vi vedtager her i Folketinget, da ikke ved magt – heldigvis.

Kl. 15:10

Anden næstformand (Jeppe Søe):

Så er det fru Pernille Vermund, Nye Borgerlige.

Kl. 15:10

Pernille Vermund (NB):

Tak for det. Jeg vil gerne følge op, hvor hr. Peter Kofod afsluttede. Ordføreren for Venstre sagde, at hvis der kommer en ny migrantbølge, vil vi ikke stå i samme situation som i 2015. Der vil komme en reaktion, og det er også det, vi har hørt fra flere ministre og fra den socialdemokratiske ordfører. Ordføreren var også inde på, at det – med forbehold for ordførerens faglige kendskab til sagen – formentlig ville være en oprustning af politiet.

Jeg har nogle spørgsmål, og det første er: Forestiller ordføreren sig, at politiet skal stå ved grænsen og sige: I skal blive ude? Eller forestiller ordføreren sig, at politiet skal gøre, som lovgivningen jo et eller andet sted tilsiger, nemlig at hvis folk møder op og siger asyl, sender man dem til Sandholmlejren? Det sidste spørgsmål er: Hvis man skal afvise migranter på grænsen og dermed fravige at sende dem til Sandholmlejren, hvis de søger asyl, er det så politi, man forestiller sig er bevæbnet, som står ved grænsen?

Kl. 15:11

Anden næstformand (Jeppe Søe):

Ordføreren.

Kl. 15:11

Preben Bang Henriksen (V):

I Danmark er politiet jo som udgangspunkt bevæbnet, og det har de været lige siden politimorderens tid, og det vil de selvfølgelig også være dernede. Jeg troede, fru Pernille Vermund så ville stille et meget ubehageligt spørgsmål, nemlig om der ville blive åbnet ild, og det håber jeg sandelig ikke vil være tilfældet. For politiet gælder der jo også den helt generelle regel, at det er de mindst mulige midler, der skal bringes i anvendelse, og for at undgå førnævnte situation er jeg hvert fald til at finde mange andre midler frem af skuffen.

Kl. 15:12

Anden næstformand (Jeppe Søe):

Spørgeren.

Kl. 15:12

Pernille Vermund (NB):

Så mangler vi svar på spørgsmålet om, om politiet skal afvise immigranterne eller de ikke skal. Jeg er helt med på, at der ikke er nogen, der ønsker, at der skal skydes unødvendigt. Politiet er udstyret med våben, og det er de selvfølgelig, fordi de i sidste instans skal kunne forsvare sig. Men når det er sagt, handler det her jo om, om migranter skal kunne trænge ind i Danmark. Skal der være et værn mod, at de trænger ind? For det er det, jeg hører, når jeg hører ordføreren sige, at reaktionen kommer. Skal de kunne trænge ind i Danmark, eller skal de stoppes ved grænsen?

Kl. 15:12

Anden næstformand (Jeppe Søe):

Ordføreren.

Kl. 15:12

Preben Bang Henriksen (V):

De skal stoppes. De skal ikke kunne trænge ind i Danmark, og dertil skal der bruges de relevante midler, mindst mulige midler, selvfølgelig. Om det er tåregas, om det er vand, eller hvad pokker det måtte være, må igen være op til en politifaglig vurdering. Men det vigtigste er, at de ikke vælter ind i landet.

Kl. 15:13

Anden næstformand (Jeppe Søe):

Dermed tak til ordføreren. Næste ordfører er hr. Henrik Rejnholt Andersen fra Moderaterne.

Kl. 15:13

(Ordfører)

Henrik Rejnholt Andersen (M):

Tak for ordet, formand, og tak til forespørgerne for begrundelsen for forespørgslen om regeringens holdning om permanent grænsekontrol.

I virkeligheden kan regeringens holdning jo opsummeres med de seneste udmeldinger fra justitsministeren om dels at omlægge grænsekontrollen mod Tyskland, så den bliver så effektiv som muligt mod den grænseoverskridende kriminalitet, men samtidig er til mindst mulig gene for almindelige borgere i grænselandet, der til hverdag pendler frem og tilbage over den dansk-tyske grænse, dels at ophæve grænsekontrollen mod Sverige og bruge de ressourcer, vi frigiver, til at bekæmpe kriminalitet, hvor det giver mening.

Hvis jeg kender forespørgerne og Dansk Folkeparti ret, ligger der i forespørgslen et underliggende spørgsmål om, hvorvidt regeringen mener, at Danmark skal have en permanent grænsekontrol eller ej. I så fald skal jeg forsøge at give et, lad os sige moderat svar på holdningen herfra.

I Moderaterne mener vi, at grænsekontrollen skal være så effektiv som muligt. Det betyder også, at vi mener, at politiets ressourcer skal bruges så effektivt som muligt, og når vi taler om politiets ressourcer, indtænker vi altså alle tænkelige politiopgaver, som bliver løst hver dag – ikke kun grænsekontrol. Det er ikke en hemmelighed, at danskerne konstant skal forholde sig til, at et hårdt prøvet politi hele tiden skal prioritere deres opgaver, og når kriminaliteten og bandekonflikten rammer, gælder det desværre for politiet, at de må lave en benhård, men forståelig prioritering.

For lidt over en uge siden valgte regeringen som sagt derfor at meddele Europa-Kommissionen, at grænsekontrollen mod Sverige ophæves, mens grænsekontrollen mod Tyskland omlægges, så den bliver så effektiv som muligt. En omlægning af den dansk-tyske grænsekontrol sker på baggrund af en politifaglig vurdering og betyder, at grænsekontrollen tilrettes efter, hvor og hvornår effekten af grænsekontrollen vil være størst. Den opgave tror jeg at politiet er bedst til selv at vurdere, så det vil jeg ikke gøre mig til ekspert på.

Omlægningen af den dansk-tyske grænsekontrol betyder, at vi letter kontroltrykket på grænsen, mens vi fører mere kontrol bag grænsen, så der vil være færre timer, hvor bilister vil blive kontrolleret. Det frigiver enorme ressourcer og mange årsværk, da grænsekontrollen kostede ca. 207 mio. kr. i 2022. Det er ressourcer, som vi i stedet kan bruge på en mere intelligent bekæmpelse af kriminalitet, på at styrke baglandspatruljerne og på moderne udstyr som droner og nummerpladescannere. Men ikke mindst styrker vi den frie bevægelighed i det syddanske område, så mange pendlere ikke længere skal opleve, at grænsekontrollen er til gene for deres liv og arbejde. Det betyder meget for os i Moderaterne, at vi indretter vores grænsekontroller på den mest hensigtsmæssige måde, både for at håndtere kriminaliteten, men samtidig også for at skabe et så smidigt som muligt miljø for mange pendlere, der ikke skal opleve unødvendig gene.

Så vil jeg gå tilbage til spørgsmålet om, hvad regeringens holdning er til permanent grænsekontrol. Da man i 2016 indførte grænsekontrol ved de 13 grænseovergange til Tyskland, skyldtes det, at vi på daværende tidspunkt oplevede en stor flygtningekrise i Danmark. Billedet er anderledes i dag, og dog. Ved grænseovergangen til Tyskland fastholder vi grænsekontrollen – ikke fordi vi oplever en stor flygtningekrise, som vi gjorde tilbage i 2016, men fordi vi har andre nye temaer, der presser på: 1) krigen i Ukraine, 2) fortsatte terrortrusler mod Danmark og 3) et aktuelt migrationspres fra det resterende EU. De tre temaer kan som sådan være overraskende for de fleste, men den nye trussel, vi må tage mest seriøst, er det enorme trusselspotentiale, der kommer fra vores sydvendte grænse.

Så for at opsummere, hvad Moderaternes holdning til permanent grænsekontrol er, vil jeg sige, at det ikke er en hemmelighed, at som et ganske nyt parti er grænsekontrol ikke noget, der groet i vores baghave, men vi anerkender, at grænsekontrollen fra 2016 blev indført i en helt anden situation end den, vi står i i dag. Det betyder dog ikke, at vi ikke også anerkender, at vi står over for en trussel, der betyder, at det kan blive nødvendigt at forlænge vores sydvendte grænsekontroller mod Tyskland, indtil trusselsbilledet er sådan, at man kan passe på vores land. Men for os vil en omlægning af grænsekontrollen, som vi kender den, være væsentlig, og den har jeg redegjort for. Det er en mere intelligent grænsekontrol til gavn for både politiet og politiets ressourcer i al almindelighed, men ikke mindst for de mange pendlere, der oplever, at grænsekontrollen er til gene for deres hverdag.

I Moderaterne lovpriser vi den frie bevægelighed, hvilket betyder, at vi ikke kan støtte den permanente grænsekontrol. Det giver sig selv. Vi er en del af EU-samarbejdet og vægter det rigtig højt. Det er til gavn for Danmark og danskerne. Heri er nogle forpligtelser såsom Schengenaftalen, som vi selvfølgelig skal overholde. Men den midlertidige grænsekontrol er nødvendig, indtil vi har styr på trusselsbilledet og de trusler, som vi potentielt står over for.

Kl. 15:18

Anden næstformand (Jeppe Søe):

Den næste spørger er fru Pernille Vermund, Nye Borgerlige.

Kl. 15:19

Pernille Vermund (NB):

Tak for det. Jeg har et ganske kort spørgsmål: Har vi med ændringerne eller den seneste vedtagelse fået mere eller mindre grænsekontrol?

Kl. 15:19

Anden næstformand (Jeppe Søe):

Ordføreren.

Kl. 15:19

Henrik Rejnholt Andersen (M):

Tak for spørgsmålet. Vi har valgt at omprioritere vores politiårsværk dernede, så arbejdet gøres bedst, altså så politiet får lov selv at vurdere, hvor de skal lægge deres arbejde henne. Så vi svækker ikke grænsekontrollen.

Kl. 15:19

Anden næstformand (Jeppe Søe):

Spørgeren.

Kl. 15:19

Pernille Vermund (NB):

Ordførerens parti har lavet en fin grafik, hvor der står noget i retning af: Mere frihed, mindre grænsekontrol. Det var, efter at man lempede grænsekontrollen. Nu siger ordføreren det modsatte. Betyder det, at man udadtil siger en ting og i Folketingssalen siger noget andet? Eller betyder det i virkeligheden det, som står i grafikken, nemlig mindre grænsekontrol og dermed også en lempelse af grænsekontrollen?

Kl. 15:19

Anden næstformand (Jeppe Søe):

Ordføreren.

Kl. 15:20

Henrik Rejnholt Andersen (M):

Tak for det. Hvis vi kigger ordret på det, så står der, ja, mindre grænsekontrol. Der vil jo også være mindre grænsekontrol. Vi flytter årsværkene tilbage til baglandspolitiet, så de kan få lov at bruge ressourcerne på bedst mulige vis.

Kl. 15:20

Anden næstformand (Jeppe Søe):

Den næste spørger er hr. Peter Kofod, Dansk Folkeparti.

Kl. 15:20

Peter Kofod (DF):

Tak for det. Og tak for talen. Jeg synes, det er rigtig godt, at ordføreren bare er fuldstændig ærlig om det og siger det, som det er, nemlig at det her er mindre grænsekontrol. Det var også det, som Moderaterne jo startede med at melde ud: Mindre grænsekontrol og mere frihed. Jeg vil gerne anerkende Moderaterne og ønske jer tillykke med, at man jo faktisk har præsteret at få flyttet Socialdemokratiet et godt stykke. Jeg er selvfølgelig ærgerlig over, at Moderaterne har taget den sejr, men jeg vil da gerne anerkende det.

Det, jeg vil spørge om, vedrører, at da hr. Preben Bang Henriksen var på talerstolen, var han jo meget klar om, hvad der ville ske, hvis man måtte ende i den situation, at der skulle ske noget helt ekstraordinært som i 2015 ved grænsen. Er Moderaterne enige i, at man skal tage den slags midler i brug, eller har Moderaterne også på det her område tænkt sig at banke resten af regeringen på plads?

Kl. 15:21

Anden næstformand (Jeppe Søe):

Ordføreren.

Kl. 15:21

Henrik Rejnholt Andersen (M):

Tak for det. Jeg er glad for, at spørgeren tror så meget om os, at vi kan flytte hele Folketingssalen; det er jeg kun glad for. Jeg vil ikke stå her på talerstolen og sige, om vi skal bruge vandkanoner, tåregas eller noget som helst. Jeg vil stå her sige, at jeg lægger op til, at politiet kommer med den bedst mulige rådgivning til os, der sidder herinde i Folketinget, i forhold til at tage de bedst mulige beslutninger. Om det er det ene eller det andet, så må vi tage en beslutning herindefra. Står vi i den situation, at vi får en krise som den tilbage i 2015 og 2016, så har vi et helt andet problem, som vi skal varetage.

Kl. 15:21

Anden næstformand (Jeppe Søe):

Spørgeren.

Kl. 15:21

Peter Kofod (DF):

Så ordføreren er ikke enig med hr. Preben Bang Henriksen, må man forstå. Skal jeg forstå det sådan, at man i regeringen ikke er nået til enighed om, hvad man skal gøre i sådan en helt ekstraordinær situation?

Kl. 15:21

Anden næstformand (Jeppe Søe):

Ordføreren.

Kl. 15:21

Henrik Rejnholt Andersen (M):

Tak for det. I regeringen er vi enige om, at vi skal søge den bedst mulige rådgivning. Det kan vi være hundrede procent enige om. Og vi er også enige om, at hvis vi står i en situation som den i 2015 og 2016, så skal vi bruge de midler, der skal til, for at stoppe den migranttilstrømning, altså hvis den kommer igen; det er vi helt enige om.

Kl. 15:22

Anden næstformand (Jeppe Søe):

Så er det hr. Morten Messerschmidt, Dansk Folkeparti.

Kl. 15:22

Morten Messerschmidt (DF):

Jeg er så enig i, at vi skal søge den bedst mulige rådgivning. Altså, jeg tror nærmest, det er Dansk Folkepartis dna, hr. Henrik Rejnholt Andersen her er inde i, for jeg går selvfølgelig ud fra, at det betyder, at vi så skal holde en folkeafstemning – at så spørger vi da bare danskerne. Det her handler jo om, at de frø af ugræs, så at sige, der er føget ind over grænsen, kan blive sparket ud igen, og at der ikke kommer flere ind. Og det tror jeg sådan set at danskerne i enhver henseende vil bakke op.

Så når nu vi skal søge den bedst mulige rådgivning, Henrik Rejnholt Andersen, vil det så ikke være oplagt bare at spørge danskerne og holde en folkeafstemning – permanent grænsekontrol, ja tak eller nej tak?

Kl. 15:22

Anden næstformand (Jeppe Søe):

Ordføreren.

Kl. 15:22

Henrik Rejnholt Andersen (M):

Tak for spørgsmålet. Vi sidder herinde, vi 175 valgte i Danmark, der er blevet valgt for at varetage de her problemer, og så længe vi ikke står i en situation, hvor vi skal til at stille det spørgsmål, vil jeg sige, at nej, der kommer ikke en folkeafstemning omkring permanent grænsekontrol.

Kl. 15:23

Anden næstformand (Jeppe Søe):

Spørgeren.

Kl. 15:23

Morten Messerschmidt (DF):

Så man skal altså ikke søge den bedst mulige rådgivning.

Så kaster jeg blikket lidt mod øst, som jo ikke har spillet nogen nævneværdig rolle i den her debat – det har meget været den sydlige grænse, og den er også vigtig. Men vi ved jo, at Sverige på mange måder på udlændingepolitikken er det land, som Moderaterne havde drømt at Danmark også skulle være. Det vil sige, at håndgranaterne flyver rundt i Malmø osv. Vækker det slet ikke nogen bekymring hos hr. Henrik Rejnholt Andersen, at man nu fjerner grænsekontrollen mellem Danmark og Sverige – med alle de fatale konsekvenser, som migrationspolitikken har medført for Sverige, der så kan strømme ind i Danmark?

Kl. 15:23

Anden næstformand (Jeppe Søe):

Ordføreren.

Kl. 15:23

Henrik Rejnholt Andersen (M):

Tak for spørgsmålet. Jeg er ikke af den overbevisning, at vi får de samme tilstande, som de har i Sverige i udlændingespørgsmålet, men jeg ved, af det danske politi samarbejder både med det norske og svenske politi omkring grænsekontrol, omkring bandekonflikter omkring andre politimæssige opgaver. Så jeg er ikke bekymret, og jeg tror ikke på, at den tilstand, som er i Sverige, vil opstå i de københavnske gader, hvis det er det, spørgeren henviser til.

Kl. 15:24

Anden næstformand (Jeppe Søe):

Så er det hr. Preben Bang Henriksen, Venstre.

Kl. 15:24

Preben Bang Henriksen (V):

Tak for det. Jeg blev bare lige foranlediget af de bemærkninger om mine egne udtalelser, der kom her fra min højre side, til at spørge ordføreren, om han er enig i det, jeg sagde, nemlig at politiet, ganske jævnfør de regler, der står i politiloven i dag, i en sådan krisesituation for at opretholde lov og orden skal anvende mindst mulige midler. Man starter altså ikke med et middel, der, om jeg så må sige, er værre end det, der er nødvendigt.

Kl. 15:24

Anden næstformand (Jeppe Søe):

Ordføreren.

Kl. 15:24

Henrik Rejnholt Andersen (M):

Jeg kan bakke hundrede procent op om, hvad Preben Bang Henriksen siger her. Politiet skal bruge den nødvendige magt, der hører til opgaven, og den skal gerne være så mild som mulig.

Kl. 15:24

Anden næstformand (Jeppe Søe):

Hr. Preben Bang Henriksen.

Kl. 15:24

Preben Bang Henriksen (V):

Jeg skal sige, at når jeg ligesom bad om at få det præciseret, også at få min egen udtalelse præciseret, var det, fordi fru Pernille Vermund var herovre med en invitation til at blive medlem af partiet. Og så begyndte det at løbe koldt ned ad ryggen på mig, altså om mine udtalelser kunne være misforstået. Men det forstår jeg de ikke er, og det er fint.

Kl. 15:25

Anden næstformand (Jeppe Søe):

Jeg ved ikke, om ordføreren vil kommentere på det.

Kl. 15:25

Henrik Rejnholt Andersen (M):

Jeg håber ikke, at hr. Preben Bang Henriksen tager imod det tilbud. Ellers vil vi også gerne invitere ham over til regeringen; vi skal nok finde en plads til dig.

Kl. 15:25

Anden næstformand (Jeppe Søe):

Så er det hr. Kim Edberg Andersen, Nye Borgerlige.

Kl. 15:25

Kim Edberg Andersen (NB):

Tak for det. Jeg er da ked af, at hr. Preben Bang Henriksen ikke ville være i Nye Borgerlige, men kommer tid, kommer råd. Det går nok, og vi er vant til, at der er nogen, der ikke vil.

Men jeg vil spørge ordføreren om noget andet, for jeg vil godt følge lidt op på det, som hr. Preben Bang Henriksen egentlig sagde. Han sagde, at når de stod ved grænsen, skulle de holdes ude på den anden side af grænsen. Så der vil jeg gerne høre, og Moderaterne er enige i, at når de står ved grænsen, skal de holdes ude af landet. Altså, vi skal ikke, ligesom ordførerens formand tidligere har gjort, lukke dem ind i hobetal, for så har ordføreren og ordførerens parti jo ændret sig siden 2015. For det, der gik galt i 2015, var jo, at hr. Lars Løkke Rasmussen stod med åbne arme og fuldstændig paralyseret så dem vælte ind over grænsen.

Så kan vi konkludere, at ordførerens parti i hvert fald nu er blevet så kloge, at de følger hr. Preben Bang Henriksens meget vise ord om, at naturligvis skal de holdes ude af landet?

Kl. 15:26

Anden næstformand (Jeppe Søe):

Ordføreren.

Kl. 15:26

Henrik Rejnholt Andersen (M):

Tak for spørgsmålet. Jeg vil i hvert fald gå så langt som at sige til spørgeren, at vi klart er med på, at vi skal bruge de nødvendige midler til at stoppe en eventuel flygtninge/migrantkrise, hvis de skulle komme op til den danske grænse. Hvordan opgaven skal løses, må vi tage, hvis den opstår. Jeg kan ikke stå her nu og sige, at vi med bål og brand skal holde alt og alle ude.

Moderaternes tilgang til en permanent grænsekontrol er, at vi helst havde set, at der, hvis det var muligt, ikke var en grænsekontrol, men nu er vi i en situation, hvor vi har en grænsekontrol.

Kl. 15:27

Anden næstformand (Jeppe Søe):

Spørgeren.

Kl. 15:27

Kim Edberg Andersen (NB):

Nå, men så kender man Moderaterne igen, for det der er jo ikke et svar på noget som helst. Jeg kan så forstå, at man gerne vil sige, at man vil gøre noget, og løsningen er så at lukke dem ind i Danmark igen for forhåbentlig at sende dem igennem til Sverige – det kan være, det er derfor, man har lempet kontrollen til Sverige, for så regner vi med, at de render lige igennem igen, ligesom løsningen var sidste gang fra hr. Lars Løkke Rasmussens side. Og det er jo det, der er vores problemstilling.

Så kan vi ikke bare konkludere, at Moderaterne har én tilgang til grænsekontrol, og det er mere frihed, og det er så det? Og det gælder også for migranterne, når de kommer; de skal bare have frihed til at komme ind – op til Sæby, og så fanger vi dem med den her famøse drone?

Kl. 15:27

Anden næstformand (Jeppe Søe):

Ordføreren.

Kl. 15:27

Henrik Rejnholt Andersen (M):

Tak for spørgsmålet. Jeg har endnu ikke hørt om en drone, der kan fange migranter oppe i Sæby, men lad os se på det, hvis den kommer. I Moderaterne er vi tilhængere af mere frihed og knap så meget grænsekontrol, hvis det er muligt. Og hvis ikke det er muligt, må vi have den grænsekontrol, der er ved den dansk-tyske grænse, den sydvendte grænse. Jeg havde hellere set, at det ikke var nødvendigt at have den, men lige nu er vi i en situation, hvor grænsekontrol er nødvendigt, desværre.

Kl. 15:28

Anden næstformand (Jeppe Søe):

Så er det fru Betina Kastbjerg fra Danmarksdemokraterne.

Kl. 15:28

Betina Kastbjerg (DD):

Tak for det. Nu er Moderaterne jo stolte af, at man ophæver grænsekontrollen til Sverige. Jeg kan så oplyse om, at man i hver femte bil man har stoppet, har fundet narko. Er ordføreren stolt over, at vi slet ikke skal have grænsekontrol dertil mere?

Kl. 15:28

Anden næstformand (Jeppe Søe):

Ordføreren.

Kl. 15:28

Henrik Rejnholt Andersen (M):

Ja, jeg er sådan set stolt af, at der ikke er grænsekontrol mod Sverige, og det burde man heller ikke have mod Danmark, hvis det var muligt. Jeg tror, man kunne bruge alverdens årsværk i politiet til at undersøge biler, hvis det skulle være. Jeg tror ikke, vi kan stoppe tilstrømningen af narko, men vi kan gøre det så godt som muligt og give vores politi de bedst mulige ressourcer til at udføre det arbejde, de mener er bedst, og ikke spilde tiden ved at lave unødvendig grænsekontrol.

Kl. 15:28

Anden næstformand (Jeppe Søe):

Spørgeren.

Kl. 15:28

Betina Kastbjerg (DD):

Ikke spilde tiden? Altså, i hver femte bil, man har stoppet, er der narko. Spilder man så tiden?

Kl. 15:29

Anden næstformand (Jeppe Søe):

Ordføreren.

Kl. 15:29

Henrik Rejnholt Andersen (M):

Nej, man spilder ikke tiden. Det vil jeg give dig ret i. Men man har brugt rigtig, rigtig mange ressourcer de sidste 5, 6, ja, det er nu 8 år på grænsekontrol siden 2015. Vi er ikke i den samme situation, som vi var i 2015 og 2016.

Vi har desværre et problem med stoffer, der kommer ind over grænsen, og jeg er af den overbevisning, at politiet gør det arbejde, der skal til, på den bedst mulige måde for at stoppe det, der skal stoppes. Men de kan desværre ikke stoppe alt, jeg beklager.

Kl. 15:29

Anden næstformand (Jeppe Søe):

Dermed siger vi tak til ordføreren. Den næste ordfører på talerstolen er fru Karina Lorentzen Dehnhardt, Socialistisk Folkeparti. Værsgo.

Kl. 15:29

(Ordfører)

Karina Lorentzen Dehnhardt (SF):

Tak for ordet. Sådan en debat om grænsekontrol kan jo sætte brand i et helt Syd- og Sønderjylland, fordi grænsen bare betyder så meget der, hvor jeg er valgt, og der, hvor rigtig mange virksomheder oplever sig som generet af grænsekontrollen, fordi den lægger hindringer i vejen for den arbejdskraft, som jo også kører hen over grænsen, og som skal arbejde det ene og det andet sted.

Der er faktisk 12.000 mennesker, der hver dag pendler ind for at gå på arbejde i Danmark, så det er jo ikke en ubetydelig del af arbejdskraften, og heraf er de 7.000 ansat i Region Syddanmark, som jo primært er vores hospitaler, og derfor er det vigtigt, at der kan være en smidig passage. Regeringen har jo for nylig skrevet til Kommissionen og de øvrige medlemsstater og oplyst, at den midlertidige grænsekontrol mod Tyskland fortsætter, og at grænsekontrollen mod Sverige fremover ophæves. SF hilser det velkommen, at grænsekontrollen til Sverige ophæves, og at kontrollen til Tyskland omlægges, så der er mere fokus på kriminalitetskontrol end på indrejsekontrol. Det giver nu engang et bedre rum for politiets faglighed, at de selv kan tilrettelægge indsatsen ved grænsen, og derfor er vi glade for omlægningen. Så på den måde er vi sådan set tilfredse med regeringens tiltag og vil gerne rose dem for det.

Men det fremgår så også, at den nye grænsekontrol både er et resultat af en trusselsvurdering, og at den samtidig er et udtryk for et politisk kompromis internt i regeringen. Venstre og Socialdemokratiet har jo forsvaret grænsekontrollen med næb og kløer siden 2016, og Moderaterne har ønsket den helt væk. Når man nu har nået et kompromis, rejser det selvfølgelig et spørgsmål om, hvilke lodder der har været i skålen. Er regeringens dispositioner støttet af en saglig og faglig trusselsvurdering, og er de lovlige i forhold til EU-retten? Begrundelsen om, at fremmede staters efterretningstjenester skulle udgøre en trussel ved grænsen, forekommer en lille smule tyndbenet, tænker jeg. Så skulle det samme vel også gøre sig gældende på grænsen til Sverige. Men måske ved regeringen – og det gør de jo nok – mere, end vi lige ved her i salen i dag.

For at gøre det helt klart mener vi i SF, at grænsekontrollen skal overholde Schengen- og EU-reglerne, og at det til enhver tid er regeringens ansvar, at det er tilfældet. Reglerne er sådan set klare, og de er endda præciseret for et års tid siden med EU-Domstolens Storkammers afgørelse om Landespolizeidirektion Steiermark fra april 2022, der fastslår, at muligheden for at genindføre grænsekontrol er en undtagelse til det grundlæggende princip om fri bevægelighed, og at den derfor skal fortolkes begrænsende. Det er et klart hint til regeringen om, at der skal være bund i de begrundelser, man sender af sted til Kommissionen. Den nye grænsekontrol mod Tyskland bliver ganske vist mindre omfattende end tidligere, men det er jo ikke omfanget af grænsekontrollen, der er det centrale. Man omlægger, så der ikke er så meget indrejsekontrol, men mere kriminalitetskontrol, og det har vi i SF alle dage syntes var meget klogere. For det er nu engang den grænseoverskridende kriminalitet, som det er vigtigst at få styr på.

Vi bemærker, at regeringen i sit svar til Kommissionen er fuldt forpligtet på EU's regler om frit at kunne rejse rundt i EU uden at skulle møde grænsekontrol, og at fortsatte kontroller kun finder sted i overensstemmelse med EU's regler og i det omfang, det er strengt nødvendigt. Det synes vi er positivt. Vi mener desuden, at Udlændingekontrolafdeling Vest i Padborg, der også hedder UKA, i dag leverer et rigtig vigtigt bidrag til indsatsen mod den grænseoverskridende kriminalitet. Så kan indrejsekontroller fortsat udgøre et element heri, men det vigtige er bare, at det er politiet, der bruger deres faglighed til at sige, hvornår der skal være indrejsekontrol, hvornår det giver mening, frem for at der er en permanent grænsekontrol. Så er baglandskontroller sådan set rigtig meget mere kloge, fordi de jo ofte slår til på et tidspunkt, hvor dem, som ikke har rent mel i posen, mindst venter det, og man derfor rent faktisk også har en større sandsynlighed for at få fat om kriminaliteten og ikke mindst også den kriminalitet, som rejser ud af landet. Det afgørende er, at politiet ud fra efterretninger og ud fra et tæt samarbejde med andre landes myndigheder selv planlægger, hvornår og hvordan de slår til mod den grænseoverskridende kriminalitet.

Det er en særlig prioritet for SF, at vi tænker på de mange mennesker, som bor og arbejder i grænselandet, og som skal have hverdagen til at fungere, og derfor ønsker vi også en særlig nem passage for de mange mennesker, som pendler ind i Syddanmark på danske arbejdspladser hver dag, og det samme gælder for godstrafikken, hvor vi ønsker, at der skal laves særlige spor ved alle tre grænseovergange og fasttrackordninger for de grupper.

Jeg skal så læse et forslag til vedtagelse op fra SF, Enhedslisten og Radikale Venstre, og det lyder som følger:

Forslag til vedtagelse

»Folketinget mener, at grænsekontrollen skal overholde Schengen- og EU-reglerne, og at det er regeringens ansvar, at det er tilfældet.

Folketinget konstaterer med tilfredshed, at grænsekontrollen til Sverige er ophævet, og at kontrollen til Tyskland omlægges, sådan at fokus er mere på kriminalitetskontrol end indrejsekontrol – og dermed giver bedre rum for politiets faglighed til selv at kunne tilrettelægge indsatsen ved grænsen.

Folketinget anerkender, at UKA leverer et vigtigt bidrag til indsatsen mod grænseoverskridende kriminalitet.

Folketinget ønsker, at der skal være en særlig nem passage for de mere end 12.000 mennesker, der pendler ind i Syddanmark på danske arbejdspladser hver dag. Det samme gælder for godstrafikken, hvor et særligt spor og fast track tilrettelagt for disse grupper skal etableres«.

(Forslag til vedtagelse nr. V 6).

Kl. 15:35

Anden næstformand (Jeppe Søe):

Dermed tak til ordføreren. Der er ingen spørgsmål. Den næste ordfører er fru Betina Kastbjerg fra Danmarksdemokraterne.

Kl. 15:36

(Ordfører)

Betina Kastbjerg (DD):

Tak for det. I en tid, hvor Europa står på randen af en ny migrantkrise, er det helt forkert at ophæve og lempe grænsekontrollen. Generelt er asyltilstrømningen til EU og EU's medlemslande på sit største niveau i mange lande siden flygtningekrisen i 2015. Derudover er der stigende bandekriminalitet i Sverige, og alligevel vælger regeringen at omlægge grænsekontrollen mod Tyskland og ophæve grænsekontrollen mod Sverige. Det er helt forrykt.

Når vi nu kan konstatere, at der ikke er styr på EU's ydre grænser, er det jo endnu vigtigere, at vi får styr på vores indre grænser, så vi kan passe på Danmark. Men sådan tænker regeringen ikke, og det er blot endnu et tegn på, at de lemper udlændingepolitikken.

Vi skal blive ved med at holde fast i grænsekontrollen, så længe der er behov for det. Vi mener, det er nødvendigt at have grænsekontrol, fordi den er med til at sikre, at der er kontrol med, hvem der rejser ind Danmark. Vi bliver også nødt til at sætte hårdt og konsekvent ind over for grænseoverskridende kriminalitet og kriminelle indvandrere, og derfor har vi brug for at fastholde grænsekontrollen.

Jeg ved godt, at der er rigtig mange pendlere, turister og erhvervsdrivende, der er trætte af at sidde i de lange køer, når de krydser den dansk-tyske grænse. Det skal vi selvfølgelig undersøge om vi kan gøre bedre, og hvis der kan anvendes ny teknologi for at lette adgangen for pendlere, så er vi villige til at kigge på det. Og det kunne jo selvfølgelig være, at man så kunne kigge på det med nummerpladescanning, der har været oppe at vende, og som bonus kunne det jo være, at vi kunne få nogle af de udenlandske lovovertrædere til at betale deres ubetalte bøder.

Jeg vil gerne slutte af med på vegne af Danmarksdemokraterne at fremsætte følgende:

Forslag til vedtagelse

»Folketinget konstaterer med stor alvor, at vi står foran en ny flygtningekrise i Europa med rekordhøje asyltal, samtidig med at vi ser en brutal og stigende bandekriminalitet i Sverige. På den baggrund mener Folketinget, at det er helt forkert, at regeringen vælger at lempe grænsekontrollen, når der er et øget behov for at styrke Danmarks sikkerhed. På den baggrund mener Folketinget endvidere, at der skal indføres permanent grænsekontrol. I forlængelse heraf opfordrer Folketinget regeringen til, at der gennemføres en revision af Schengenreglerne, med henblik på at det i fremtiden vil være de enkelte medlemslande, der selv kan bestemme, hvornår og hvor længe man ønsker at kontrollere sine egne grænser.«

(Forslag til vedtagelse nr. V 5).

Kl. 15:38

Anden næstformand (Jeppe Søe):

Tak for det. Der er spørgsmål fra hr. Peter Kofod, Dansk Folkeparti.

Kl. 15:38

Peter Kofod (DF):

Tak for det. Jeg er ganske enkelt ikke helt klar på, hvor Danmarksdemokraterne står i det her spørgsmål. Hvis man læste Politiken i weekenden, ville man kunne se, at Danmarksdemokraternes formand, fru Inger Støjberg, var ude at sige, at man gik ind for permanent grænsekontrol. Det vil i så fald være i strid med EU-retten og beslutninger truffet af EU-Domstolen. I samme ombæring kunne man så læse, at Danmarksdemokraternes gruppeformand, hr. Peter Skaarup, sagde, at det kunne man sagtens, altså inden for EU-retten. Der er et klart paradoks her. Jeg er bare nødt til at finde ud af noget: Hvad vægter højest – er det grænsekontrollen, eller er det hensynet til EU og EU-Domstolen? Hvad vil man vælge i yderste konsekvens?

Kl. 15:39

Anden næstformand (Jeppe Søe):

Ordføreren.

Kl. 15:39

Betina Kastbjerg (DD):

Som jeg også nævnte her tidligere i spørgsmål til både justitsministeren og til Socialdemokratiet, synes jeg da, vi skal jagte det, der blev sagt i 2018, om, at man skal kigge på reglerne i Schengensamarbejdet, og at man kan lave det om, så hvert enkelt medlemsland selv kan stå inde for, hvilke regler man vil have omkring grænsekontrol.

Kl. 15:39

Anden næstformand (Jeppe Søe):

Spørgeren.

Kl. 15:39

Peter Kofod (DF):

Jeg har brugt 3½ år på at kigge på Schengenregler i Europaparlamentet, og tro mig, det går ikke min vej, det blæser ikke i min retning. Derfor vil jeg bare spørge ordføreren, at når det ikke kommer til at ske, og når de her ting ikke bliver lavet om, er man så fra Danmarksdemokraternes side villig til at sige: Vi vil holde fast i permanent grænsekontrol og have det så meget, at vi er villige til at sige til EU, at det kan I godt glemme; vi bryder reglerne, og vi gør, hvad vi vil, det danske Folketing står højest, så det er os, der bestemmer? Vil man aktivt sætte det her over EU?

Kl. 15:39

Anden næstformand (Jeppe Søe):

Ordføreren.

Kl. 15:40

Betina Kastbjerg (DD):

Nu er jeg jo ny herinde i den her periode, og jeg har ikke været med til at kigge på, hvordan man får lavet Schengenreglerne om. Men Socialdemokratiet har tidligere udtalt, at man kan gå ind og kigge på, hvordan man skal ændre dem, og så er jeg da sikker på, at det er noget, vi skal gøre, og vi skal lægge pres på regeringen for, at vi skal i dialog omkring det.

Kl. 15:40

Anden næstformand (Jeppe Søe):

Så er det hr. Morten Messerschmidt, Dansk Folkeparti.

Kl. 15:40

Morten Messerschmidt (DF):

Det er jo muligt, at det er os, der ikke helt fanger budskabet, men det står lidt uklart. Altså, i dag er permanent grænsekontrol forbudt, fordi vi er i EU. Hvis man derfor gerne vil have permanent grænsekontrol, er man nødt til at bryde med EU. Derfor er spørgsmålet bare: Vil Danmarksdemokraterne bryde med EU?

Kl. 15:40

Anden næstformand (Jeppe Søe):

Ordføreren.

Kl. 15:40

Betina Kastbjerg (DD):

Altså, jeg anerkender jo, at der er nogle regler, fordi vi er med i EU og i Schengensamarbejdet, og derfor synes jeg bestemt, at vi skal arbejde på at ændre dem, og det er jeg da ret sikker på at hr. Morten Messerschmidt gerne vil være med til.

Kl. 15:40

Anden næstformand (Jeppe Søe):

Spørgeren.

Kl. 15:40

Morten Messerschmidt (DF):

Nu er det, tror jeg, ikke lang tid siden, at fru Betina Kastbjerg var medlem af et parti, som er stærkt repræsenteret i Europa-Parlamentet, og så følger hun vel også med i, hvad der foregår dernede. Og det er jo ikke sådan, at tendensen er, at der kommer mere grænsekontrol – det er det modsatte. Det er det, der er virkeligheden. Så fru Betina Kastbjerg befinder sig på en supertanker, der sejler i retning af mindre grænsekontrol, og så er spørgsmålet: Agter hun og hendes parti at stå af den supertanker, eller står man bare fortæller vælgerne et eller andet gøgl, man egentlig godt ved ikke er rigtigt?

Kl. 15:41

Anden næstformand (Jeppe Søe):

Ordføreren.

Kl. 15:41

Betina Kastbjerg (DD):

Det forstod jeg ikke lige. Jeg har kun været medlem af det her parti – det er bare for lige at få det på det rene. Som jeg sagde til hr. Peter Kofod, og som jeg lige har sagt til spørgeren, synes jeg, at vi skal lægge et fælles pres på regeringen, og jeg kan jo høre, at Socialdemokratiet tidligere har været ude at sige, at de gerne vil lave de her regler om i Schengen, så det synes jeg da vi skal lægge pres på for.

Kl. 15:41

Anden næstformand (Jeppe Søe):

Dermed siger vi tak til ordføreren, og den næste ordfører på talerstolen er fru Mai Mercado fra Det Konservative Folkeparti.

Kl. 15:42

(Ordfører)

Mai Mercado (KF):

Danmark er en del af EU, og derfor er Danmark også en del af aftalen om fri bevægelighed – fri bevægelighed, som giver fri markedsadgang i hele Europa og er kernen i det indre marked. Det medfører bl.a., at EU-borgere kan arbejde og bevæge sig frit i hele EU uden tilladelse, og vi støtter således Schengenreglerne, som betyder, at de enkelte EU-lande som udgangspunkt altså ikke foretager personkontrol ved de fælles grænser inden for Schengenområdet.

Men vi anerkender, at det ikke er uden udfordringer. For princippet om arbejdskraftens fri bevægelighed betyder, at der ikke kan etableres en permanent grænsekontrol. Så selv om vi gerne så, at vi ikke behøver at ansøge om forlængelse af grænsekontrollen hvert halve år, så er den der nu engang – det er en omstændighed. Og den tager vi så med, for vi er optaget af fortsat at have grænsekontrol – særlig i en tid, hvor vi potentielt står over for en ny flygtningekrise. I Europa er der lige nu rekordhøje asyltal – faktisk er tallene på det højeste siden flygtningekrisen i 2015. Og derfor har vi behov for kontrol ved vores grænser.

Vi står også i en tid med international overskridende bandekriminalitet. Vi har set svenske bandekriminelle komme til Danmark og begå grov bandekriminalitet, og det må kalde på bekymring. Derfor er tiden ikke til at lempe grænsekontrollen. Det er også derfor, vores politik går på en balance. Vi accepterer den midlertidige grænsekontrol, fordi den på den ene side er med til at sikre en vis smidighed, så pendlere og danske virksomheder kan krydse EU's grænser uden for mange gener, samtidig med at den jo på den anden side er med til at gøre livet surt for kriminelle netværk.

Det ville vi endda kunne gøre mere effektivt i forhold til at optrævle de kriminelle netværk, hvis vi var medlem af Europol. Vi havde en debat her i salen for ikke så mange uger siden, og i redegørelsen fra Europol stod der jo meget tydeligt, at hvis man var direkte medlem, havde man mulighed for at kunne lave opslag direkte og ville dermed faktisk kunne se, når man stod med en bil, som man oplevede noget mistænkeligt ved, om den var efterlyst i andre lande. I dag er det sådan, at idet vi ikke er medlem af Europol, har man mulighed for at foretage et opkald. Mellem kl. 9 og 16 kan man måske få at vide, om den pågældende bil er efterlyst, men efter kl. 16 bliver det mere vanskeligt. Og jeg tænker bare, at kriminelle bander nok ikke kun opererer inden for tidsrummet 9-16.

Så vi går ind for grænsekontrol. Vi er ikke tilhængere af at lempe den, men det er en naturlig del af det at kunne sikre fri bevægelighed

Kl. 15:44

Anden næstformand (Jeppe Søe):

Første spørger er hr. Peter Kofod fra Dansk Folkeparti.

Kl. 15:45

Peter Kofod (DF):

Tak for det. Ordføreren var jo også inde på den EU-vinkel, der er på det her, hvor Schengen jo er krumtap for en hel del lovgivning, som rækker ind i mange af de her ting, og det er jo noget af det, som lige nu diskuteres meget flittigt, bl.a. i Europaparlamentet. Jeg kan jo huske, at der var engang, hvor Det Konservative Folkeparti, havde en formand, der sagde ja, men ikke halleluja, og jeg vil bare høre, om det ja, men ikke halleluja, også omfatter den konservative repræsentation i Europaparlamentet, hvor jeg må sige jeg var noget chokeret over at se nogle af de afstemningsresultater, bl.a. om tvungen solidaritet, altså omfordeling af migranter, som Det Konservative Folkeparti ikke tog stærk afstand fra, ikke sagde nej til. Sådan nogle ting chokerer mig jo noget, må jeg sige, når vi har den her debat, og når man ved, hvor vigtigt hele det her spørgsmål bliver, ikke bare i Danmark, men i hele Europa over de kommende måneder.

Så egentlig tror jeg bare, at jeg vil spørge ordføreren, om det stadig væk er ja, men ikke halleluja, eller om der kun er halleluja tilbage i Det Konservative Folkeparti.

Kl. 15:46

Anden næstformand (Jeppe Søe):

Ordføreren.

Kl. 15:46

Mai Mercado (KF):

Jamen der kan jeg betrygge ordføreren i, at vi stadig væk siger ja, men ikke halleluja. Det var i øvrigt Poul Schlüter, som sagde det. Så kan man bare sige, at det jo er helt urimeligt at skulle stå her på Folketingets talerstol og skulle kommentere på nogle afstemninger nede i Europaparlamentet i sidste uge. Det håber jeg på forståelse for.

Kl. 15:46

Anden næstformand (Jeppe Søe):

Spørgeren? Nej, så er der ikke mere til ordføreren. Tak for talen. Næste ordfører på talerstolen er fru Rosa Lund fra Enhedslisten.

Kl. 15:46

(Ordfører)

Rosa Lund (EL):

Tak. Enhedslisten er ikke og har aldrig været modstandere af grænsekontrol som sådan, tværtimod. Som et suverænt land er det vores ret at have styr på vores egen grænse. Men grænsekontrollen skal være målrettet, og den skal give mening og tage udgangspunkt i de problemer, som vi ønsker at løse. Den nuværende grænsekontrol er ren symbolpolitik. F.eks. skal det være sådan, at en person, der søger asyl, ikke skal afvises ved grænsen, for personen har jo efter flygtningekonventionen krav på asylbehandling i Danmark. Derfor skal vores grænsekontrol ikke bruges til at føre kampagne for at skræmme asylansøgere fra at komme til Danmark. Men det betyder ikke, at der ikke er gode grunde til at lave grænsekontrol, og det betyder heller ikke, at vi ikke kan lave grænsekontrollen klogere og bedre, end vi gør i dag. Hvis vi kigger på bekæmpelse af menneskehandel, bekæmpelse af social dumping på arbejdsmarkedet og indsmugling af våben eller bekæmpelse af terrorangreb og narkosmugling, giver det rigtig god mening at have grænsekontrol. Disse formål er vigtige og værd at bruge samfundets ressourcer på. Jeg synes, vi skal starte med at diskutere hvert problem for sig, og i øvrigt synes jeg, at det vigtigste er, at vi lader politiet lave deres arbejde i fred og ro, så politiet og ikke et politisk flertal her på Christiansborg kan tage stilling til, om grænsekontrol er relevant eller ej. Det må være en politifaglig vurdering.

Hvis vi tager problemerne et af gangen – de problemer, som vi i hvert fald i Enhedslisten mener grænsekontrollen skal løse – er det for det første menneskehandel. Kvinder fra bl.a. Nigeria handles til prostitution i Europa, herunder i Danmark, men når kvinderne når den danske grænse, er bagmændene allerede over alle bjerge. Problemerne med menneskehandel løses ikke med grænsekontrol, men med grænseoverskridende samarbejde lande imellem, så man kan følge bagmændenes pengestrømme. Politiets ressourcer er brugt langt bedre på det opsøgende arbejde på gadeplan og i byer og på bordeller i landdistrikterne. I forhold til social dumping involverer en stor del af den sociale dumping på det danske arbejdsmarked arbejdstagere fra centraleuropæiske EU-lande, altså mennesker, der fuldt lovligt alligevel kunne rejse ind i Danmark. De bliver ikke opfanget af nogen paskontrol, og spørgsmålet er, om paskontrollen på grænsen har nogen effekt på, om personer uden opholdstilladelse siver ind på et sort arbejdsmarked i Danmark. I stedet skal vi have fokus på en styrket indsats i samarbejde med fagbevægelsen og med politiet og Skat om, hvordan vi stopper social dumping. Det eksisterer jo i forvejen, og noget af det, der giver mening med grænsekontrollen, er jo bl.a. automatisk nummerpladegenkendelse. Det er ikke nogen hemmelighed, at det ikke er en favoritting for os i Enhedslisten, fordi det også er overvågning, men vi vil gerne erkende, at det kan være med til at bremse social dumping. Derfor synes jeg, det er en grænsekontrol, som giver mening, altså automatisk nummerpladegenkendelse.

Jeg tror bare, at det, jeg prøver at sige, er, at jeg efterlyser en lidt mere problemorienteret tilgang til, hvorfor vi skal have grænsekontrol, og hvorfor det giver mening at have grænsekontrol. En rationel og problemorienteret grænsekontrol, herunder fysisk kontrol på grænsen, kan sagtens være velbegrundet, især for at bekæmpe f.eks. terror eller våbensmugling. Men en vedvarende og primært symbolsk paskontrol kan gøre det svært at bekæmpe alvorlig kriminalitet, fordi politiressourcerne så overføres til asylskræmmearbejdet på grænsen i stedet for på det forebyggende og efterforskningsmæssig arbejde, som vi gerne vil lave. Derudover betyder grænsekontrollen jo også store kødannelser og er til stor gene for de mennesker, som hver dag pendler mellem Tyskland og Danmark. Derfor hilser vi i Enhedslisten også velkommen, at man nu har ændret på grænsekontrollen, så den er blevet mere fleksibel. Vi hørte tidligere hr. Peter Kofod sige, at regeringen har lyttet til venstrefløjen. Det er ikke helt sådan, vi opfatter det i Enhedslisten, men ikke desto mindre er vi glade for, at man har lavet den her ændring. Så i Enhedslisten er vi altså ikke modstandere af grænsekontrol, men vi er modstandere af den måde, man gør det på i dag. Vi kan bakke op om den vedtagelsestekst, som fru Karina Lorentzen Dehnhardt læste op.

Kl. 15:51

Anden næstformand (Jeppe Søe):

Så er det hr. Peter Kofod, Dansk Folkeparti.

Kl. 15:51

Peter Kofod (DF):

Tak for det, og en positiv anerkendelse af, at Enhedslisten også nævner kampen mod social dumping. Jeg synes, at noget af det, ordføreren der fik sagt, er helt rigtigt. Men jeg vil egentlig lige spørge ind til det her med, hvordan politiet skal drives. For Enhedslistens ordfører sagde, og det er citeret sådan, som jeg kunne nå at grifle det ned, at politiet skulle have lov til at passe sig selv. Jeg vil bare høre, om det sådan er Enhedslistens generelle politik, at politiet bare skal have lov til at passe sig selv. For jeg må indrømme, at jeg lige googlede, hvad ordføreren havde sagt politiet lige skulle, og det kan så godt være, at vi ikke skal blande os i grænsekontrol. Men alle de andre ting, som politiet går og laver, skal vi så blande os i. Det kunne jeg i hvert fald ret hurtigt se på min søgning.

Så jeg vil bare høre, om det er sådan en ny politik, Enhedslisten har fået, at Folketinget ikke skal blande sig i politiets arbejde. For jeg tror da også, at der må sidde nogle folk ovre i Justitsministeriet, som tænker, at der godt nok er mange folketingsspørgsmål på sådan et folketingsår, man ikke behøver at svare på, hvis Enhedslisten ikke mener, at man skal blande sig i politiets arbejde. Der kan jeg for mit vedkommende bare sige, at det er min pligt at blande mig, ikke bare i politiets arbejde, men også i, hvordan det her samfund drives. For det er det, vi har lovet vælgerne.

Kl. 15:52

Anden næstformand (Jeppe Søe):

Ordføreren.

Kl. 15:52

Rosa Lund (EL):

Jeg synes, det er et rigtig godt spørgsmål. Jeg må bare sige, at noget af det, som jeg er allermest stolt af at have været med til lave, er Enhedslistens første politiforlig. Noget af det grundlæggende i det politiforlig er jo, at man giver mere af politifagligheden tilbage til politiet, i stedet for at vi herinde på Christiansborg sidder og er meget detailorienterede med hensyn til, hvad politiet skal lave. Jeg synes faktisk, at det, der giver allermest mening, er, at der er noget politifaglighed derude, som vi så lytter til, og at vi lader politiet vurdere, hvordan deres arbejder skal laves.

Når det er sagt, har vi selvfølgelig – som hr. Peter Kofod selv siger – en pligt til at sørge for, at politiet har de nødvendige ressourcer og det nødvendige blik på at opklare den kriminalitet, som vi herinde i Folketinget gerne vil have opklaret. Jeg tror da, det er et mål for os alle sammen, at det er politiets opgave at stoppe kriminalitet.

Kl. 15:53

Anden næstformand (Jeppe Søe):

Hr. Peter Kofod.

Kl. 15:53

Peter Kofod (DF):

Jeg synes måske bare, det lyder en smule dobbeltmoralsk, for nu finder jeg frem, at fru Rosa Lund f.eks. har holdninger til, hvordan Bornholms Politi skal efterforske et drab, som fru Rosa Lund mener var en hadforbrydelse. Det er da at blande sig i politifaglighed, må man sige. Fru Rosa Lund mener også, at politiet skal afsætte flere ressourcer til hadforbrydelser. Det er da også at blande sig i politiets arbejde.

Så skulle man fra Enhedslistens side ikke bare kigge indad og sige, at det selvfølgelig er fuldstændig legitimt, at vi som Folketing blander os i, hvad der foregår ude på den anden side af vinduerne, og også i, hvordan politiet fungerer og arbejder i det daglige, altså at det har vi en legitim interesse i og pligt til at kigge på?

Kl. 15:54

Anden næstformand (Jeppe Søe):

Ordføreren.

Kl. 15:54

Rosa Lund (EL):

De to eksempler, som hr. Peter Kofod kommer med, er præcis to eksempler på, at Enhedslisten gerne vil have flere ressourcer til politiet, så politiet har bedre muligheder for at opklare forbrydelser som f.eks. hadforbrydelser. Og hvis hr. Peter Kofod lavede sin googlesøgning ordentligt, ville han også finde et citat omkring den forbrydelse på Bornholm, som han selv refererer til, hvor jeg ikke siger noget om, om det er en hadforbrydelse eller ej, men hvor jeg siger, at politiet skal have flere ressourcer. Jeg er så godt klar over, at der er blevet lavet mange parafraseringer over det, jeg selv har sagt, men det, hr. Peter Kofod citerer, er ikke et oprindeligt Rosa Lund-citat

Kl. 15:54

Anden næstformand (Jeppe Søe):

Hr. Bjørn Brandenborg, Socialdemokratiet.

Kl. 15:55

Bjørn Brandenborg (S):

Tak for det. Og tak for talen og for de mange ord. Jeg kunne egentlig godt tænke mig at spørge ordføreren, om Enhedslisten er uenige i den midlertidige grænsekontrol, som regeringen lægger op til

Kl. 15:55

Anden næstformand (Jeppe Søe):

Ordføreren.

Kl. 15:55

Rosa Lund (EL):

Altså, vi synes, der bliver brugt for mange ressourcer på det i dag – det synes vi helt bestemt. Men vi er meget enige i den ændring, som regeringen nu har lavet. Det synes jeg er et skridt i den rigtige retning – det synes jeg helt bestemt.

Kl. 15:55

Anden næstformand (Jeppe Søe):

Spørgeren.

Kl. 15:55

Bjørn Brandenborg (S):

Det tolker jeg næsten, som om Enhedslisten er enig i en midlertidig forlængelse af grænsekontrollen, og det er jeg trods alt glad for at høre.

Nu er det jo meget velkendt, at Enhedslisten har en meget, meget stor drøm og et stort ønske om at forlade EU og forlade det europæiske samarbejde, og så vil jeg bare spørge ordføreren, om ikke det er rigtigt forstået, at hvis man gør det, vil man få permanent grænsekontrol, som man f.eks. har set det i Storbritannien, hvor man har forladt EU. Så jeg vil bare spørge ordføreren, om ikke det er rigtigt, og hvorvidt det ikke strider lidt mod den politik, som ordføreren ellers lige har erklæret sig enig i.

Kl. 15:56

Anden næstformand (Jeppe Søe):

Ordføreren.

Kl. 15:56

Rosa Lund (EL):

Så kan jeg betrygge hr. Bjørn Brandenborg med, at Enhedslisten har ændret sin EU-politik, og at det ikke længere er vores hedeste drøm at forlade Unionen. Det er noget, vi gerne vil på sigt, men det er ikke noget, vi arbejder for lige nu, faktisk overhovedet ikke. Og jeg skal gladelig sende hr. Bjørn Brandenborg Enhedslistens nyeste EU-vedtagelser, for dem er jeg meget, meget stolt af.

Kl. 15:56

Anden næstformand (Jeppe Søe):

Dermed siger vi tak til ordføreren. Næste ordfører på talerstolen er fru Zenia Stampe, Radikale Venstre.

Kl. 15:56

(Ordfører)

Zenia Stampe (RV):

Tak for det. Vi har været kritiske over for den midlertidige grænsekontrol, siden den blev indført i 2016. Den blev indført med en begrundelse om at bekæmpe flygtningestrømme, men sagen er jo, at man ikke får færre mennesker til at flygte og slet ikke færre mennesker til at søge asyl i Danmark ved at oprette grænsekontrol – tværtimod. Det gør jo sådan set bare, at man allerede får lov til at sige asyl, når man står ved grænsen, og ikke først når man selv har fragtet sig frem til et modtagecenter. For reglerne er nu engang sådan, at folk har krav på at få deres asylsag behandlet i Danmark, medmindre de først har søgt asyl i et andet land i EU. Og det ændrer grænsekontrollen overhovedet ikke på. Derfor kan man jo ikke kigge asylansøgere i øjnene ved grænsen, vende dem om og sende dem tilbage, medmindre de altså først har søgt asyl et andet sted i Europa. Så det her er jo ikke en, kan man sige, bekæmpelse af flygtningestrømme eller en forhindring i, at mennesker søger asyl i Danmark.

Men vi er imod grænsekontrol af mange andre grunde. For det første bryder grænsekontrollen med princippet om den fri bevægelighed i Europa, hvor man kan bo og arbejde på tværs af grænser. Det har især været en gene for de mange danskere og tyskere, der pendler over grænsen, og det er netop deres frie bevægelighed, som Schengensamarbejdet og reglerne skal beskytte. Og der har vi jo længe hørt eksperter sige, at den danske grænsekontrol var på kant med reglerne. Sidste år fastslog EU-Domstolen, at det kræver en helt ny alvorlig trussel, hver gang et land ønsker at forlænge sin grænsekontrol, og vi kan jo så også se, at regeringen nu har fundet en ny trussel, nemlig russiske spioner. Men den begrundelse er også blevet mødt med kritik af eksperter, der siger, at det hænger meget dårligt sammen med, at man samtidig åbner grænserne mellem Danmark og Sverige, for så kan spionerne jo bare rejse den vej ind.

Vi er for det andet også imod grænsekontrollen af hensyn til bekæmpelsen af kriminalitet og politiets ressourcer, fordi det er en ineffektiv måde at bruge politiets ressourcer på. Og vi bed mærke i et interview i Information, som tidligere justitsminister Søren Pind gav for et par måneder siden. Her sagde han meget klart, at beslutningen om at indføre grænsekontrol i sin tid var en politisk beslutning i strid med politiets faglige vurdering. Nu citerer jeg, og jeg har citeret det før, men jeg synes, det er så godt et citat. Søren Pind udtaler:

»Det var klart, at det blev indført af politiske årsager ... Politiet var imod det og sagde, at de kunne yde en bedre indsats på anden vis. Det var en helt utvetydig besked. Men de gør jo, hvad man siger, og regeringsbeslutningen blev altså, at det skulle man iværksætte.«

Og det er jo til enhver tid Folketingets og ethvert flertals beslutning – det er der slet ikke nogen tvivl om – også når den beslutning strider imod den faglige rådgivning. Men jeg synes og vi synes, at offentligheden må have en berettiget forventning om at få det at vide, når en politisk beslutning går imod den faglige vurdering. Det er også noget, som vi har diskuteret i forbindelse med coronaforløbet, altså: Hvad var politisk og hvad var fagligt begrundet? Men dengang lykkedes det jo at mørklægge Rigspolitiets indstilling. Og det er derfor, jeg har spurgt om det flere gange i dag, for det er vigtigt for os at få frem, hvad politiets anbefaling er. Og dermed ikke sagt, at man altid skal følge den. Der kan være politiske årsager til, at man vælger noget andet, men man skal ikke kunne iklæde sine politiske argumenter faglighed, hvis virkeligheden er en helt anden.

Så til den konkrete grænsekontrol. Det er jo en realitet, at det er en lempelse, og nu har jeg stået og brugt min taletid på at sige, hvorfor vi er imod grænsekontrol, men den aktuelle udmelding er jo dobbelt – den er selvfølgelig en fastholdelse af grænsekontrol som begreb, men i praksis er det jo en lempelse. Vi er imod, at vi stadig væk i princippet har grænsekontrol, men i realiteten bevæger vi os jo tættere og tættere på en tilstand, hvor vi ikke har grænsekontrol, og det lille skridt i den rigtige retning er vi glade for, selv om vi principielt er imod grænsekontrol.

Kl. 16:01

Anden næstformand (Jeppe Søe):

Så er det hr. Peter Kofod, Dansk Folkeparti.

Kl. 16:01

Peter Kofod (DF):

Tak for det. Jeg kan jo løfte sløret for, at ordføreren i hvert fald ikke får nogen indmeldelsesblanket til Dansk Folkeparti, ikke fra mig i hvert fald. Men det er jo meget, synes jeg, rart at høre den radikale ordfører sige det, som det er, at det her er en lempelse. De Radikale har set det, vi har set det, og andre partier har set det, at det her er en lempelse. Det kan vi jo lige så godt sige til hinanden ærligt, og som det er.

Men ordføreren gør også meget ud af at tale om, at man ideologisk i Radikale Venstre er imod grænsekontrol, og det får mig til at spørge: Hvad med rundt om Europa? Er man også ideologisk imod grænsekontrol ved EU's ydre grænser? Det går jeg ikke ud fra man er, men hvis man går ind for kontrol dér, hvordan tror man så sådan en kontrol skal se ud, for at den kommer til at virke? Og når jeg siger kommer til at virke, er det selvfølgelig, at den holder folk ude, som man ikke ønsker at lukke ind.

Kl. 16:02

Tredje næstformand (Karsten Hønge):

Ordføreren.

Kl. 16:02

Zenia Stampe (RV):

Jamen vi har ofte sagt, at svaret på de problemer, man prøver at løse her, er en bedre kontrol med de ydre grænser og et endnu højere prioriteret Frontex.

Kl. 16:02

Tredje næstformand (Karsten Hønge):

Hr. Peter Kofod.

Kl. 16:02

Peter Kofod (DF):

Men der er jo to måder at gøre det her på. Man kan gøre som polakkerne, og som de gør i Litauen, Letland osv. Hvis der har været problemer dér, knalder man et hegn op med pigtråd på, og man sætter politibetjente til at overvåge grænsen og sikre, at der ikke er nogen, der kommer ind. Det virkede. Eller man kan gøre, som italienerne har forsøgt i årevis, og lade ngo'erne trække bådene i land og lade indrejsetallet stige markant til stor gene for resten af kontinentet. Der er det jo bare interessant at vide, hvad det er for en model, Radikale Venstre foretrækker.

Kl. 16:03

Tredje næstformand (Karsten Hønge):

Ordføreren.

Kl. 16:03

Zenia Stampe (RV):

For os er der slet ikke nogen tvivl om, at der er brug for kontrol med grænserne. Men for os handler det ikke om at sætte pigtråd op og forhindre folk i at bruge deres rettigheder. For det er jo en ret at stille sig op på grænsen til EU og søge om asyl. Det er jo ikke det samme som, at man så får det. Der er jo rigtig mange illegale indvandrere til Europa, som ikke på nogen som helst vis kan få asyl, fordi de ikke flygter fra krig og de ikke er individuelt forfulgte. De flygter fra fattigdom og elendighed. Det gælder jo mange af de afrikanere, der kommer til Europa. De kan ikke få asyl på den måde, og de skal afvises. Men det er ikke den måde, vi forhindrer, at f.eks. syrere eller folk fra andre lande med krig og forfølgelse søger asyl i Europa.

Kl. 16:03

Tredje næstformand (Karsten Hønge):

Den næste korte bemærkning er til fru Pernille Vermund, Nye Borgerlige.

Kl. 16:03

Pernille Vermund (NB):

Tak for det. Jeg kunne godt tænke mig at spørge ordføreren, om der er lås på hendes hoveddør. Mit bedste bud er, at ja, det er der – måske ikke, fordi døren er låst altid, men fordi ordføreren formentlig som de fleste andre gerne vil kontrollere, hvem der kommer ind i ordførerens hjem, og hvem der ikke skal have ret til at komme ind. På samme måde er det jo med grænsekontrol.

Som ordføreren selv siger, er der nogle ydre grænser omkring Europa, og grænsekontrollen der skal forhindre, at migranter kommer, men de kommer alligevel. Og lige så snart migranterne er på europæisk jord eller til og med på dansk jord, har de ret til at søge asyl. Vi ved også, at en meget stor del af dem, der kommer til Europa, ikke er flygtninge; det er migranter, som ønsker et bedre liv, og dermed ikke folk, der er beskyttet af flygtningekonventionen. Men det er meget svært at få dem til at rejse tilbage igen, når de først er kommet hertil.

Derfor er det jo også relevant i forhold til den danske grænse at sige: Vi skal have en mulighed for at sige nej tak, når migranter møder op ved den danske grænse og dermed misbruger det system, som er tiltænkt asylansøgere.

Kl. 16:04

Tredje næstformand (Karsten Hønge):

Ordføreren får nu mulighed for at svare.

Kl. 16:05

Zenia Stampe (RV):

Nu synes jeg ikke, at man skal fortælle for åbent om private sikkerhedsforanstaltninger, men jeg kan da sige så meget, at yderdøren er låst, men at det er den indre dør ikke, og vi ejer ikke hele huset. Så sådan kunne man jo også godt anskue Europa, altså at yderdøren er lukket, eller det vil sige, den er åben, men man skal jo gå hen og banke på, og så er det jo kun, hvis man har et krav på at komme ind eller få behandlet en asylsag, at man så kan komme ind, for ellers skal man jo afvises.

Men i forhold til migranter og flygtninge er det jo rigtigt, at grænsekontrol så kan bruges til at afvise illegale immigranter. Det er bare ikke det, vi ser i høj grad, og argumentationen er jo ofte, at det er flygtninge, man afviser, men det er det jo ikke. Men det er klart, at hvis Danmark var belastet med mange, mange illegale indvandrere, der arbejdede sort overalt, så kunne det måske være et instrument, selv om jeg måske nok ville anbefale, at politiet så brugte sine ressourcer til at tage rundt på de arbejdspladser, hvor de illegale indvandrere typisk er.

Kl. 16:06

Tredje næstformand (Karsten Hønge):

Fru Pernille Vermund.

Kl. 16:06

Pernille Vermund (NB):

Tak. Men faktum er jo, at yderdøren ikke er låst. EU's ydre grænser er ikke beskyttede, Frontex kan ikke holde migranterne væk, og der er netop tale om migranter, ikke mindst i den her situation. Dem, der kommer til Italien nu i store tal, er jo mennesker, der flygter fra skidte vilkår; det er ikke mennesker, der er på flugt fra krig. Så derfor er det migranter, som jo af gode grunde ønsker et bedre liv, men det er ikke det, der var intentionen.

Så yderdøren er ikke låst. Anerkender ordføreren ikke, at så er man nødt til trods alt at sikre sig lidt tættere på Danmarks grænser, hvis ikke vi skal stå med det problem her?

Kl. 16:06

Tredje næstformand (Karsten Hønge):

Fru Zenia Stampe.

Kl. 16:06

Zenia Stampe (RV):

Jeg synes stadig væk, at man skal investere i et stærkere Frontex, men når det så er sagt, er det altså ikke mit indtryk, at illegale immigranter er det største problem i Danmark. Og sidst jeg var retsordfører – jeg har ikke været det i nogle år – regnede jeg på effektiviteten af grænsekontrollen, og på det tidspunkt, når man havde brugt 2 millioner timer på 3 år, nåede jeg frem til, at for hver 300 mandetimer, hvilket er 2 måneder, blev der afvist én person, og mange af dem, der blev afvist, var, fordi de havde glemt deres pas. Det fortæller jo lidt om, var ineffektiv grænsekontrol er som middel til også at bekæmpe ulovlig immigration.

Kl. 16:07

Tredje næstformand (Karsten Hønge):

Næste korte bemærkning er til hr. Kim Edberg Andersen, Nye Borgerlige.

Kl. 16:07

Kim Edberg Andersen (NB):

Tak for det, og tak til ordføreren for bare at bekræfte over for regeringen, at det her er en lempelse. Det ved jeg ordføreren og jeg i hvert fald er enige om.

Jeg er egentlig også lidt bekymret for hr. Preben Bang Henriksens fremtid, så jeg vil godt lige have slået helt fast, om hr. Preben Bang Henriksen har en mulighed for med hans holdning til, at de selvfølgelig skal holdes ude, også med magt om nødvendigt, hvis nøden kommer til, at søge om optagelse i Radikale Venstre, og om man i Radikale Venstre faktisk også mener, at man skal holdes ude, når man kommer til grænsen, også med magt, hvis det er nødvendigt, både ved den indre, indtil Frontex, men såfremt selvfølgelig også ved den ydre europæiske grænse. Det kan jeg i hvert fald forstå er den grænse, som Radikale ønsker at styrke.

Kl. 16:08

Tredje næstformand (Karsten Hønge):

Ordføreren.

Kl. 16:08

Zenia Stampe (RV):

Jeg forstod simpelt hen ikke, hvad spørgsmålet var. Var det noget med, at man skulle bruge vold til at holde folk ude? Det har jeg ikke helt indtryk af politiet efterspørger. Altså, som regel plejer jeg egentlig at høre både fra politi og sikkerhedsbranche, at man satser på dynamisk sikkerhed, altså at man undgår voldelige konfrontationer. Men jeg er ikke helt sikker på, at det var det, der var spørgsmålet.

Kl. 16:08

Tredje næstformand (Karsten Hønge):

Spørgeren.

Kl. 16:08

Kim Edberg Andersen (NB):

Det er det, der hedder magtanvendelse, og så kan man jo definere det ud fra, hvor voldeligt det så er, når det er magtanvendelse. Men lad nu det være.

Problemstillingen med De Radikales politik i forhold til det her er jo ikke, om yderdørene er låst og de indre ikke er, for problemet med den politik, der føres lige nu, er, at når først de er inden for yderdørene, om man inviterer dem eller de bare kommer ind ad den låste dør, kommer de ikke ud igen, og det er det, der er vores problemstilling i Nye Borgerlige. Vi frygter faktisk ret beset, at det, vi kan se nede i Sydeuropa, kommer til at føre til et nyt 2015. Det er det, vi frygter. Og såfremt det fører til et nyt 2015, har Radikale Venstre så tænkt sig, at der skal lukkes grænser, og at vi skal afvise flygtninge og migranter?

Kl. 16:09

Tredje næstformand (Karsten Hønge):

Ordføreren.

Kl. 16:09

Zenia Stampe (RV):

Altså, jeg synes stadig væk, at man blander flygtninge og indvandrere sammen. Altså, illegale indvandrere, som f.eks. kommer fra Nordafrika for at skabe et bedre liv og søge arbejde, er jo noget helt andet end flygtninge eller asylansøgere, som har krav på i hvert fald at få deres sag behandlet. Der er jo i hvert fald ingen tvivl om, at hvis der er nogen, der lykkes med at komme ind i Europa og ikke med det samme søger asyl i et land og når op til Danmark, og vi så står ved grænsen og spørger, hvad de vil, og de så siger, at de vil søge asyl, så er det hos os, de ender, og ikke i f.eks. Sverige.

Kl. 16:10

Tredje næstformand (Karsten Hønge):

Næste korte bemærkning er til hr. Bjørn Brandenborg, Socialdemokratiet.

Kl. 16:10

Bjørn Brandenborg (S):

Tak for det, og tak til ordføreren for talen. Nu har jeg jo også selv på egen krop oplevet – og det tror jeg også at mange socialdemokrater har – hvordan ordføreren og ordførerens parti har råbt og skreget ad Socialdemokratiet, når vi har foreslået, at man skulle lave et modtagecenter uden for Europas grænser. Nu kan jeg så forstå på ordføreren, at ordføreren selv synes, at hoveddøren skal være låst, altså at hvis man kommer til en hoveddør og man ikke kan komme ind, skal man afvises. Så vil jeg bare spørge ordføreren: Hvordan tænker ordføreren at det skal fungere i praksis, hvis f.eks. en båd fyldt med migranter støder på land på, lad os sige Sicilien?

Kl. 16:10

Tredje næstformand (Karsten Hønge):

Ordføreren.

Kl. 16:10

Zenia Stampe (RV):

Jeg tror, at ordføreren blander nogle ting fuldstændig sammen. Det kan godt være, at døren er låst, men når man kommer og banker på, åbner vi den og hører: Hvad vil du? Kommer du fra et land i Nordafrika? Du er ikke politisk forfulgt? Der er ikke krig i dit land? Du søger arbejde? Desværre. Så må du gå hjem igen. Du kommer ikke ind. Men kommer du fra et land, hvor vi normalt giver folk  asyl, eller kommer du fra et land, hvor der er krig eller man er politisk forfulgt, så har du krav på at få din asylsag behandlet, og så ville vi jo, hvis vi havde magt, som vi havde agt, gøre sådan, at alle skulle indlevere deres asylansøgning ved den ydre grænse, og så skulle vi fordele asylansøgerne solidarisk i Europa. Det er jo vores løsning.

Kl. 16:11

Tredje næstformand (Karsten Hønge):

Spørgeren.

Kl. 16:11

Bjørn Brandenborg (S):

Tak for det. Jeg tror, at ordføreren fik sagt noget lidt andet før. Det var baggrunden for mit spørgsmål. Jeg skal bare lige forstå det: Så ordføreren mener faktisk ikke, at det asylsystem, vi har i dag, er holdbart? Altså, i virkeligheden burde man tage de migranter, som går i land på Sicilien, og føre dem tilbage til Afrika, hvorfra de så kan indgive deres asylansøgning eller ønske om at få asyl, eller skal det stadig væk foregå ved Europas grænser?

For vi er jo nogle partier, som i mange år har arbejdet for at lave et modtagecenter uden for Europas grænser. Jeg vil bare høre, om det her betyder, at det er planer, som Radikale i fremtiden kommer til at bakke op om?

Kl. 16:12

Tredje næstformand (Karsten Hønge):

Ordføreren kan svare.

Kl. 16:12

Zenia Stampe (RV):

Kommer der en båd ind til Europa, vil man jo med det samme – de vil jo så skulle møde op et eller andet sted – tage imod dem, og så vil man ret hurtigt finde ud af, om der er tale om nogle, som måske har krav på asyl, eller om der er tale om folk, som skal sendes tilbage med det samme, fordi de kommer fra et land, hvor vi ikke normalt giver mennesker  asyl.

Dem, der skal sendes tilbage, skal så sendes tilbage, og det kan jo være hårdt, for de kommer tilbage til elendighed, men sådan er reglerne; vi giver kun asyl, hvis man er politisk forfulgt eller kommer fra krig. Dem, der til gengæld måske gør det og derfor måske kan få eller har krav på beskyttelse, skal så have deres sag behandlet. Og vi vil jo gerne have, at det var en fælleseuropæisk behandling, og at man så derefter fordeler solidarisk rundt i hele EU, så der ikke er nogle lande, der påtager sig en større byrde end andre.

Kl. 16:13

Tredje næstformand (Karsten Hønge):

Der er ikke flere korte bemærkninger. Tak til fru Zenia Stampe, Radikale Venstre. Næste ordfører er fru Pernille Vermund, Nye Borgerlige.

Kl. 16:13

(Ordfører)

Pernille Vermund (NB):

Jeg tror, at de fleste kan huske sommeren 2015, hvor migranter gik op ad de danske motorveje. Jeg kan i hvert fald. Det var derfor, vi stiftede Nye Borgerlige. Lige nu er vi på vej mod en ny migrantkrise, et nyt 2015. Siden nytår er mere end 35.000 migranter kommet til Italien over Middelhavet. Det er fire gange så mange som i samme periode sidste år. Derudover er 4.000 kommet til Spanien, og Grækenland har taget imod 3.600. Det er meget høje tal, og det er altså kun i år. Problemet er, at vi i dag står lige så svagt, som vi gjorde i 2015. Med undtagelse af årene under corona, hvor det åbenbart godt kunne lade sig gøre at holde styr på grænserne ned igennem Europa, så er der intet sket. Der er ikke styr på Europas ydre grænser, og kontrollen ved Danmarks grænser er igen hullet som en si. Kontrollen med migranter er ikke styrket.

Noget, der til gengæld er taget til i styrke, er antallet af sager om grov vold og voldtægt, som siden 2015 er steget til det højeste nogen sinde. Og nej, det er ikke alt sammen på grund af indvandringen alene, selvfølgelig er det ikke det, men der er en betydelig sammenhæng. At påstå andet ville være naivt. Og hør her: Jeg kan sagtens forstå, at folk gerne vil til Danmark. Jeg ville sikkert også selv gøre forsøget, hvis jeg boede i et land med islamisk undertrykkelse, korruption og ufrihed. Det ville være dejligt, hvis vi omkostningsfrit kunne hjælpe alle, der har det dårligt, i hele verden, men det kan vi ikke.

Migrationen fra de muslimske lande kommer med en uacceptabelt høj pris, for med mellemøstlige mennesker følger mellemøstlige tilstande. Alt for mange vender sig mod vores værdier, gudskelov ikke alle, men mange – alt for mange. I parallelle samfund præget af vold, hærgen og social kontrol skaber de deres egne normer og regler, svindler med offentlige ydelser og opløser vores tillidsbaserede fællesskab indefra, og derfra spreder problemerne sig til resten af samfundet, til hverdagslivet, til nattelivet, til velfærdsinstitutionerne og vores retssystem. Det er ødelæggende for vores kulturelle fællesskab, vores frihed og for tilliden i samfundet.

Det skal stoppes, og det begynder ved grænsen. Og ja, grænser er hårde, for ellers er det ikke grænser; så er det ønsketænkning og utopier. For os, der kender Europa før Murens fald, kan det virke ubehageligt med grænser, men grænser er nødvendige. Det bedste ville være, hvis Europa ville forsvare sine ydre grænser, og det skal Danmark presse på for. Men, og lad os være ærlige, erfaringsmæssigt har vi ikke kunnet stole på EU, når det handler om migration. I 2015 brød Angela Merkel alle procedurer og åbnede Europas porte med sit berømte eller berygtede »wir schaffen das«. Vi kom væk fra de fælles aftaler og Dublinforordningen, fordi mutter Merkel bestemte.

Hvis Europa ikke vil forsvare de fælles grænser, må de enkelte lande gøre det. I 2015 så vi, at Vesteuropa bare så til. I Østeuropa lukkede de deres grænser; de kunne godt. Det kan vi selvfølgelig også. For hvis Europa ikke passer på sine grænser og Danmark heller ikke gør det, kommer vi til at sætte grænser på vores gader og stræder, omkring vores bygninger og ved vores hoveddør. Vi undgår ikke grænser. Spørgsmålet er kun, hvor grænserne skal være.

Jeg og Nye Borgerlige vil hellere leve i et land med frihed inden for landets grænser end i et samfund med ufrihed og parallelsamfund. Jeg håber, at man i EU snart vil tage problemet alvorligt. I mellemtiden må vi i Danmark tage ansvar for vores eget land. Det rigtige og nødvendige er at indføre et stop for spontant asyl og sikre, at migranter stoppes ved grænsen. De skal ikke lukkes ind. Nye Borgerlige bakker op om DF's forslag til vedtagelse.

Kl. 16:17

Tredje næstformand (Karsten Hønge):

Der er en kort bemærkning til hr. Peter Kofod, Dansk Folkeparti.

Kl. 16:17

Peter Kofod (DF):

Tak for det, og tak for en rigtig god tale. Jeg kunne jo have sagt fuldstændig det samme som ordføreren; jeg synes, det var meget fornuftigt. Jeg skal også stille et spørgsmål, og der vil jeg spørge ordføreren, om Nye Borgerlige ligesom jeg selv mener, at ikke bare Danmarks største problem, men Vestens største problem er folkevandringen og islamiseringen af vores samfund.

Kl. 16:18

Tredje næstformand (Karsten Hønge):

Ordføreren.

Kl. 16:18

Pernille Vermund (NB):

Ja, det er det, og det er jo – hvad skal man sige – en konsekvens af årtiers forfejlede udlændingepolitik, et forældet asylsystem, politikere, der sætter konventioner højere end hensynet til danskernes frihed og sikkerhed, politikere, der måske tilmed ser konventioner som sådan en form for vestlig sharia. Det er et problem, og der er også et problem med hensyn til det med at holde sig gode venner med folk nede i EU eller andre på de bonede gulve. Lige så snart man stiger til tops, virker det, som om det er vigtigere end det at passe på Danmark.

Så ja, det er vores største problem, og det har, som jeg sagde, konsekvenser på alle parametre i vores samfund, i hverdagslivet, i nattelivet, i velfærdsinstitutionerne, vi ser det i børnehaverne, i folkeskolen, i gymnasierne og i vores retssystem. Det er ret skræmmende, hvad vi går i møde, og man kan bare se til de lande, hvor andelen af migranter fra de muslimske lande er større. Der er problemerne værre. Den eneste sammenhæng, der er mellem en god integration og en dårlig, er antallet.

Kl. 16:19

Tredje næstformand (Karsten Hønge):

Hr. Peter Kofod? Den næste korte bemærkning er til hr. Bjørn Brandenborg, Socialdemokratiet.

Kl. 16:19

Bjørn Brandenborg (S):

Tak for det. Jeg vil sådan set indlede med at sige, at jeg også er enig med de to ordførere i, at der i fremtiden kommer til at være enormt store udfordringer med indvandringen i Danmark. Men det er slet ikke det, jeg vil spørge om. For nu har fru Pernille Vermund lige sagt, at hun ønsker at bakke op om den vedtagelsestekst, som Dansk Folkeparti har fremlagt, og det er ikke sikkert, jeg kan huske, præcis hvad der blev sagt, men det var noget med permanent grænsekontrol nu. Jeg tror, det var noget i den dur.

Nu så jeg bare lige, at fru Pernille Vermund her i valgkampen var nede at besøge Tønder, hvor hun gik på gågaden og delte foldere ud og så blev spurgt ind til, hvad man skal gøre ved grænsekontrollen – det er en udfordring for dem, der bor og lever dernede – og fru Pernille Vermund sagde, og jeg citerer: Vi vil gerne have grænsekontrol, men det skal ikke genere pendlerne, vi må kunne finde en klogere løsning.

Så vil jeg bare spørge, om den klogere løsning er at indføre permanent grænsekontrol.

Kl. 16:20

Tredje næstformand (Karsten Hønge):

Ordføreren.

Kl. 16:20

Pernille Vermund (NB):

Ja, det er det, og det sagde jeg sådan set også i valgkampen. Det er helt afgørende, at vi får en permanent grænsekontrol, og at vi dermed også får en smidigere løsning for de mennesker, der bor i grænselandet. Det, vi ser i dag, er jo en midlertidig grænsekontrol, som ikke har den fornødne effekt, men som samtidig generer en masse mennesker, der bor i området. Og jeg er fuldstændig overbevist om, at man kan gøre det lettere for de pendlere, der bor i området, og samtidig gøre det umuligt for migranter at komme ind og søge asyl og meget, meget svært for kriminelle at komme ind og dermed også svært for kriminelle at rejse ud af Danmark.

Vi har jo stået fadder til det forslag, som er blevet til virkelighed nu, nemlig at vi har en udrejsekontrol i Danmark. Det har vi, og det har vi foreslået og fået indført, fordi vi jo ser et problem i, at der også er tyvekoster, der bliver fragtet ud af Danmark, uden at det har konsekvens, uden at nogen bliver stoppet ved grænsen. Så ja, vi ønsker en permanent grænsekontrol, og vi ønsker, at der deri også ligger en løsning på, hvordan man håndterer spørgsmålet for de mennesker, der bor i grænselandet.

Kl. 16:21

Tredje næstformand (Karsten Hønge):

Spørgeren.

Kl. 16:21

Bjørn Brandenborg (S):

Tak for det. Jeg er jo meget, meget enig i, at vi skal have en smidig grænsekontrol. Det er jo netop derfor, at det, jeg har stået og forsvaret, er nogle kloge løsninger, hvor man bruger moderne teknologi og stadig fastholder en kontrol med grænsen. Jeg er bare ikke helt sikker på, at jeg forstår det, som fru Pernille Vermund siger. For man skal både have grænsekontrol, altså hermetisk lukkede grænser, og så samtidig have en smidig ordning for de folk, der bor i grænselandet.

Nu var vi jo før inde i, at fru Pernille Vermund havde lejlighed til at stille spørgsmål, og der var alle mulige konkrete idéer, man kunne komme på, til, hvordan det skal se ud. Så måske fru Pernille Vermund kan forklare, hvordan den smidige ordning skal fungere for de folk, der bor og lever og arbejder i grænselandet, når der er en permanent grænsekontrol og hermetisk lukkede grænser.

Kl. 16:21

Tredje næstformand (Karsten Hønge):

Ordføreren.

Kl. 16:21

Pernille Vermund (NB):

Jamen der er forskel på permanent grænsekontrol og så hermetisk lukkede grænser. Jeg tror ikke, der er ét parti i Folketinget, der ønsker hermetisk lukkede grænser. Det ville jo svare til Østtyskland frem til 1989. Altså, danskerne skal kunne rejse ud, og folk, der har ret til at være i Danmark, skal kunne rejse ind. Men det skal ikke være en ret at komme hertil og søge asyl, og de mennesker, der kommer til grænsen, og som ikke har ret til at komme ind i Danmark, skal stoppes ved grænsen, og den ordning skal være permanent. Den skal ikke forhandles fra år til år eller hvert halve år, eller hvor ofte man nu kan finde på den slags.

Kl. 16:22

Tredje næstformand (Karsten Hønge):

Der er ikke flere korte bemærkninger. Tak til fru Pernille Vermund, Nye Borgerlige. Så er turen kommet til justitsministeren.

Kl. 16:22

Justitsministeren (Peter Hummelgaard):

Mange tak til alle ordførerne og i øvrigt alle deltagere i den her efter min mening både spændende og vigtige forespørgselsdebat, hvor man sandt for dyden også må sige, at vi er kommet vidt omkring.

Jeg vil bare her afslutningsvis gentage min indledende bemærkning om, at regeringen jo altså støtter Danmarks deltagelse i Schengensamarbejdet, og at Danmark i øvrigt også har gavn af det samarbejde. Det er som sagt også vigtigt, at vi passer på Danmark, og at vi har en stærk og robust indsats i grænseområderne, ikke mindst i forhold til bekæmpelsen af organiseret kriminalitet, samtidig med at kontrollen er til mindst mulig gene for ganske almindelige borgere.

Regeringen har med omlægningen af grænsekontrollen mod Tyskland og afskaffelsen af grænsekontrollen mod Sverige taget et første skridt i retning mod en mere fleksibel politiindsats. Og jeg er glad for at kunne konstatere, at der ser ud til at være opbakning til det her i Folketinget. Derfor vil jeg igen sige tak for ordet og tak for en god debat.

Kl. 16:23

Tredje næstformand (Karsten Hønge):

Den første korte bemærkning efter ministeren er til fru Pernille Vermund, Nye Borgerlige.

Kl. 16:23

Pernille Vermund (NB):

Tak for det. Ministeren har sagt, ordføreren for Socialdemokratiet har sagt, statsministeren har sagt, at hvis der kommer et migrantpres igen, vil man reagere; vi kommer ikke til at stå i samme situation som i 2015; man er klar til at opskalere grænsekontrollen i den situation. Hvad har man tænkt sig konkret at gøre? Er det politi, der skal ned til grænsen, er det militær, er det pigtråd? Og hvis det er politi eller militær, hvad skal de så konkret gøre? Skal de afvise asylansøgere ved grænsen, eller skal de sige, som de er berettiget til og forpligtet til i dag: Du er velkommen til at komme ind; nu får du en taxa til Sandholmlejren? Det vil have den konsekvens, at det bliver meget svært at slippe af med de mennesker, som ikke har ret til asyl, og at vi dermed står med et nyt problem.

Hvad skal man konkret gøre: Pigtråd, politi eller militær, og hvad skal de eventuelle politi- eller militærfolk gøre, hvis de står ved grænsen og der kommer en ny migrantbølge, så vi ikke havner i samme situation som tidligere?

Kl. 16:24

Tredje næstformand (Karsten Hønge):

Ministeren.

Kl. 16:25

Justitsministeren (Peter Hummelgaard):

Jamen helt konkret har vi som en del af den her videreførelse af grænsekontrollen mod Tyskland indrettet det sådan, at man har en kapacitet til med få timers varsel at kunne lukke grænsen enten helt eller delvis efter behov. Hvis der kommer det scenarie, fru Pernille Vermund taler om, hvor der skulle stå x antal tusind asylansøgere, som gerne vil ind i Danmark, og man har lukket grænsen, så er det på det tidspunkt også en politioperation, og der må det jo bero på konkrete vurderinger af, hvad man så vil gøre i den situation, i forhold til om de migranter, der så i det tilfælde, kan jeg næsten regne ud, er vandret gennem Tyskland uden at indgive en asylansøgning – nogle af dem har måske indgivet en asylansøgning – skal have lov til at indgive en asylansøgning i Danmark, eller om man må sige: Nu befinder I jer i Tyskland, så I må indgive jeres asylansøgning der.

Det må bero på den konkrete vurdering og den historik, der ligger forud for den vandring, der må være sket.

Kl. 16:26

Tredje næstformand (Karsten Hønge):

Spørgeren.

Kl. 16:26

Pernille Vermund (NB):

Det var et stort ansvar at pålægge dansk politi. Altså, for det første er jeg ret usikker på, om vi har ressourcer nok til politimæssigt at dække hele den dansk-tyske grænse og dermed hermetisk lukke grænsen, som det lyder til at ministeren mener vi kan. For det andet siger ministeren, at det er politiets opgave at vurdere, om mennesker, der kommer til den danske grænse og søger asyl, skal sendes til Sandholmlejren, eller om de skal afvises. Er det det, ministeren siger, og er det ikke en ret voldsom opgave at pålægge politiet? Burde det ikke være et politisk ansvar at tage den beslutning?

Kl. 16:26

Tredje næstformand (Karsten Hønge):

Ministeren.

Kl. 16:26

Justitsministeren (Peter Hummelgaard):

Det er da klart, at der også er et politisk ansvar, men hvis der i den konkrete situation på den konkrete dag bliver truffet en politisk beslutning her i Folketinget om, at nu beder vi politiet om at eksekvere det, vi har kapacitet til, nemlig at lukke grænsen helt, så må det jo også bero på en politifaglig vurdering af, hvordan man så skal håndtere den situation konkret nede ved grænsen – selvfølgelig i overensstemmelse med det, der er både regeringens og Folketingets beslutning i øvrigt.

Kl. 16:27

Tredje næstformand (Karsten Hønge):

Den næste korte bemærkning er til hr. Peter Kofod, Dansk Folkeparti.

Kl. 16:27

Peter Kofod (DF):

Tak for det. I det forslag til vedtagelse, som regeringspartierne har fremsat, står der, at man vil have mulighed for at lukke grænsen helt eller delvis i tilfælde af alvorlig kriminalitet eller en anden større hændelse inden for et par timer. Jeg læser »et par timer« som 2 timer eller noget i den retning.

Jeg vil gerne vide, hvordan man har forberedt det her setup: Har man trænet det? Har man indkøbt hegn til det? Har man lavet en ordning, for at der er mandskab til det? Altså, hvor godt er man forberedt og rustet, hvis sådan en situation lige pludselig skulle opstå her til sommer?

Kl. 16:27

Tredje næstformand (Karsten Hønge):

Ministeren.

Kl. 16:27

Justitsministeren (Peter Hummelgaard):

Altså, jeg tror, at jeg i forhold til de meget, meget lavpraktiske spørgsmål må bede hr. Peter Kofod om også at sende de spørgsmål skriftligt. For så vil jeg gerne bede både Rigspolitiet og det lokale politi dernede om at bidrage til den besvarelse.

Men når det er sagt, er det jo klart, at når jeg her i dag og i øvrigt i besvarelserne har tilkendegivet, at det er vores vurdering, at med den kapacitet, vi har, ville vi være i stand til at kunne lukke grænserne og derved grænseposterne med få timers varsel, så er det jo, fordi der er den kapacitet.

Kl. 16:28

Tredje næstformand (Karsten Hønge):

Spørgeren.

Kl. 16:28

Peter Kofod (DF):

Så vil jeg gerne lige følge op på fru Pernille Vermunds spørgsmål; det var det her med den konkrete vurdering. Mener ministeren, at der er lovhjemmel til, at man foretager en konkret vurdering og siger: Vi sætter et hegn op, vi afviser folk ved grænsen, vi hindrer folk i at komme ind i Danmark?

Har vi regelgrundlaget fuldstændig på plads i den situation, eller får regeringen brug for, at Folketinget indkaldes, og at vi vedtager nye regler på det her område? Det vil jeg gerne vide.

Kl. 16:28

Tredje næstformand (Karsten Hønge):

Ministeren.

Kl. 16:28

Justitsministeren (Peter Hummelgaard):

Helt grundlæggende er vi jo bundet af de samme internationale forpligtelser, som alle andre lande er. Men det er heller ikke nogen hemmelighed, at nogle af de internationale forpligtelser, som følger af konventioner osv., lige nu bl.a. også skaber store udfordringer, og de udfordringer er hr. Peter Kofod jo ganske bekendt med.

Det er derfor, vi bl.a. har en stor, irregulær migrantstrømning mod Europa lige nu. Og vi er parate til at gøre, hvad det er, der skal til, men det må selvfølgelig hele tiden være en afvejning af, hvordan man bedst løser situationen, hvordan man bedst kontrollerer, og hvordan man også tager bestik af den konkrete udfordring, der er i øjeblikket.

Kl. 16:29

Tredje næstformand (Karsten Hønge):

Næste korte bemærkning er til fru Zenia Stampe, Radikale Venstre.

Kl. 16:29

Zenia Stampe (RV):

Som jeg har sagt flere gange, er det flertallets ret at træffe de politiske beslutninger, man nu ønsker. Men vi er meget interesseret i, at der er åbenhed omkring den politifaglige vurdering og den juridiske vurdering, og derfor vil jeg bede ministeren om at sætte lidt flere ord på, hvad den politifaglige vurdering er, og hvad den juridiske vurdering er, i forhold til om det her er i overensstemmelse med Schengen og EU-retten.

Kl. 16:29

Tredje næstformand (Karsten Hønge):

Ministeren.

Kl. 16:29

Justitsministeren (Peter Hummelgaard):

For det første er der ikke nogen tvivl om, og det tror jeg ikke ordføreren skal være i tvivl om, at videreførelsen af grænsekontrollen er en politisk beslutning. Inden for den politiske beslutning har vi jo selvfølgelig også hørt politiet om, hvordan man ud fra en politifaglig vurdering kan indrette det her på den klogest tænkelige måde, hvor vi også tager hensyn til pendlere, og hvor vi også bruger politiressourcerne bedst, men hvor der samtidig er en opretholdelse af det, der er det politiske ønske, nemlig en videreførelse af grænsekontrollen.

Når det er sagt, har jeg jo i det brev, jeg har sendt til Kommissionen med notifikationen af, at vi gerne vil videreføre grænsekontrollen, begrundet det i en lang række forskellige udfordringer og trusler, som vi mener udgør en tilstrækkelig juridisk argumentation for at kunne videreføre det, og det er i øvrigt også det, som en lang række andre lande har gjort, også regeringer, med hvem jeg ved fru Zenia Stampes parti deler partigruppe med.

Kl. 16:30

Tredje næstformand (Karsten Hønge):

Spørgeren.

Kl. 16:30

Zenia Stampe (RV):

Tak for svaret. Der har jo så alligevel været rejst noget kritik fra nogle eksperter i forhold til den juridiske begrundelse for at opretholde den midlertidige grænsekontrol, og derfor kunne jeg godt tænke mig at spørge, om det også er den juridiske vurdering i Justitsministeriet, at det her kan være på grænsen af EU-retten og Schengenreglerne, og at man herved går til kanten og regner med en vis procesrisiko? Er det også en del af vurderingen?

Kl. 16:31

Tredje næstformand (Karsten Hønge):

Ministeren.

Kl. 16:31

Justitsministeren (Peter Hummelgaard):

Det, der er regeringens vurdering og i øvrigt også Justitsministeriets vurdering, er, at regeringen naturligvis handler inden for rammerne af EU-retten og selvfølgelig også på baggrund af den rådgivning, jeg har modtaget fra embedsværket. Og der er det vurderingen, at det inden for Schengenreglerne vil være muligt at gennemføre grænsekontrollen mod Tyskland. Vi har jo selvfølgelig her at gøre med et område, hvor der er tale om vurderinger, som nødvendigvis i første række må foretages af de enkelte medlemslande, og der er det jo fuldstændig fair, at der kan være andre, der har andre vurderinger, men det her er den vurdering, regeringen støtter sin beslutning op ad.

Kl. 16:32

Tredje næstformand (Karsten Hønge):

Næste korte bemærkning er til fru Karina Lorentzen Dehnhardt, SF.

Kl. 16:32

Karina Lorentzen Dehnhardt (SF):

Tak. Jeg skal ikke lægge skjul på, at jeg er tilfreds med, at regeringen har valgt at omlægge. Jeg synes, det er klogt. Jeg synes, det er klogt, at vi fokuserer mere på kriminalitetskontrollen, ikke mindst for at give pendlerne lidt bedre betingelser. Så jeg vil gerne høre, om det konkret indgår i de undersøgelser, som jeg kan se fremgår af pressemeddelelsen fra Justitsministeriet, at man vil lave et fasttrack for pendlere, så de kan komme hurtigt igennem og komme på arbejde.

Kl. 16:32

Tredje næstformand (Karsten Hønge):

Ministeren.

Kl. 16:32

Justitsministeren (Peter Hummelgaard):

Det er en del af omlægningen af grænsekontrollen i forbindelse med videreførelsen at smidiggøre trafikken for pendlerne hen over grænsen, og det bliver konkret gjort ved en række forskellige forhold. For det første, som nævnt, jo ved yderligere brug af automatisk nummerpladegenkendelse, for det andet ved hjælp af i det hele taget at ændre det fysiske kontroltryk på grænsen, sådan at trafikken alt andet lige vil køre hurtigere der, hvor der er kontrol, og så selvfølgelig også på sigt ved udvidelse af det fysiske kontrolområde nede ved Frøslevovergangen.

Kl. 16:33

Tredje næstformand (Karsten Hønge):

Spørgeren.

Kl. 16:33

Karina Lorentzen Dehnhardt (SF):

Nu er det jo ikke kun ved Frøslev, der er rigtig mange, der kører over grænsen. Det er faktisk også ved Kruså og Padborg, og jeg ved i hvert fald, at Venstre under valgkampen foreslog, at der skulle laves flere ekstra spor. Så indgår det i overvejelserne, at man også kigger på de to andre grænseovergange, for de er nærmest lige så vigtige som Frøslevovergangen?

Kl. 16:33

Tredje næstformand (Karsten Hønge):

Ministeren.

Kl. 16:33

Justitsministeren (Peter Hummelgaard):

Jamen vi har generelt også besluttet, at vi vil kigge på det. Der har jo været mange forskellige forslag, der har været bragt op i debatten. Nogle af dem er svært implementerbare, som det ser ud i hvert fald, f.eks. forslaget om at indføre et egentligt pendler id-kort osv., men det er ikke noget, vi har lagt fuldstændig til side. Vi har truffet beslutning om, at vi vil blive ved med at kigge på det og udforske, hvilke modeller der er på sigt, for det er nok ikke sidste gang. Uanset om regeringen måtte vælge at forlænge den midlertidige grænsekontrol yderligere, når den udløber næste gang, eller om man måtte stå i en senere situation og gennemføre det, så er det nok også realistisk, at vi kommer til på et eller andet tidspunkt igen at gennemføre en midlertidig grænsekontrol, og der er det alt andet lige og al den stund vigtigt at være forberedt.

Kl. 16:34

Tredje næstformand (Karsten Hønge):

Næste korte bemærkning er til hr. Kim Edberg Andersen, Nye Borgerlige.

Kl. 16:34

Kim Edberg Andersen (NB):

Jeg bliver nødt til at følge op noget, som hr. Peter Kofod sagde, for hvis ikke man har hørt ordentligt efter i debatten, kunne man godt blive forledt til at tro, at regeringen egentlig ville det bedste, og at de ville gøre alt, hvad der skulle til. Så hører jeg svaret nu, og så hører jeg ministeren sige, at man vil gøre alt, hvad man får lov til – ikke, hvad der skal til, men alt, hvad man får lov til. Så jeg vil godt følge op på det, hr. Peter Kofod siger med det der hegn – det kunne være vældig interessant at høre, om regeringen nu, hvor de kommer med de her lempelser og siger, at man vil gøre alt, hvad der skal til, så har fået lov til nede i EU at sætte det her hegn op. For jeg kan forstå – og jeg er jo forholdsvis ny herinde – at det skal vi lige have lov til ifølge konventionerne. Og der må ministeren jo kunne svare på, om han allerede har søgt om den tilladelse.

Kl. 16:35

Tredje næstformand (Karsten Hønge):

Ministeren.

Kl. 16:35

Justitsministeren (Peter Hummelgaard):

Spørgeren har ikke hørt forkert. Regeringen er af den opfattelse, at vi gør alt det, vi kan, og i virkeligheden også alt det, der skal til. Vi er så en række partier imellem nok uenige om, hvad de rigtige skridt er at tage i den sammenhæng, og hvilke skridt der i øvrigt skal tages i overensstemmelse med at respektere nogle grundlæggende rammer og regler og ud fra en vurdering af – i hvert fald min og i øvrigt også de fleste andres, både økonomers og alle mulige andres – hvad vi har mest gavn af.

Efter min opfattelse har Danmark meget stor glæde af at være en del af Schengen. Vi har grundlæggende også meget stor glæde af, at der overordnet set er så fri bevægelighed som overhovedet muligt i EU, fordi det er det, vi lever af. Men når det er sagt, er der jo konkrete trusler, konkrete udfordringer, som vi tager bestik af, og det er også af den årsag, at vi benytter os af den mulighed inden for Schengenreglerne at videreføre den midlertidige grænsekontrol.

Kl. 16:36

Tredje næstformand (Karsten Hønge):

Spørgeren.

Kl. 16:36

Kim Edberg Andersen (NB):

Men så giver det jo meget god mening, når Moderaternes ordførerer gik op og sagde, at han gik ind for meget frihed, og at vi skulle kunne bevæge os så frit som muligt – der kunne jeg godt mærke, at hr. Preben Bang Henriksen nok ikke var så velkommen i partiet. For regeringen er jo ikke enige lige nu – regeringen er jo ikke enige, i forhold til om vi skal stoppe folk på grænsen, eller om vi skal bede om lov til at få lov til at stoppe folk på grænsen. For virkeligheden er, når du tager til Sønderjylland, at der er mere end de der to hovedveje ud af landet. Der er nogle andre grænseovergange, som kræver et hegn.

Så er regeringen villig til at sætte et hegn op ved grænsen, såfremt der kommer en migrantstrøm som den, der var i 2015?

Kl. 16:37

Tredje næstformand (Karsten Hønge):

Ministeren.

Kl. 16:37

Justitsministeren (Peter Hummelgaard):

Regeringen har ingen aktuelle planer om at sætte et langt fysisk hegn op ved grænsen. Det beror på, at vi har et dygtigt politi, og at vi kan skrue op og ned for den kontrol. Og i en situation, hvor der måtte stå tusindvis eller titusindvis – som det har været bragt frem i debatten her – af irregulære migranter ved den dansk-tyske grænse, så har vi kapaciteten til at skrue op og også lukke grænsen. Men vi har ingen aktuelle planer om at indføre et permanent grænsehegn ved den dansk-tyske grænse.

Kl. 16:37

Tredje næstformand (Karsten Hønge):

Der er ikke flere korte bemærkninger. Tak til justitsministeren.

Da der ikke er flere, der har bedt om ordet, er forhandlingen sluttet.

Afstemning om de fremsatte forslag til vedtagelse vil som nævnt først finde sted torsdag den 27. april 2023.

Det næste punkt på dagsordenen er:

9) 1. behandling af lovforslag nr. L 109:

Forslag til lov om ændring af lov om folkeskolen. (Forlængelse af de udvidede frihedsgrader om afkortning af skoleugens længde og målsætningen om fuld kompetencedækning i skoleåret 2023/24 samt afskaffelse af udviklingsplanen m.v.).

Af børne- og undervisningsministeren (Mattias Tesfaye).

(Fremsættelse 19.04.2023).

Kl. 16:38

Forhandling

Tredje næstformand (Karsten Hønge):

Forhandlingen er åbnet, og den første ordfører er fru Sara Emil Baaring, Socialdemokratiet.

Kl. 16:38

(Ordfører)

Sara Emil Baaring (S):

Tak for ordet. I dag skal vi jo behandle et lovforslag om de udvidede frihedsgrader for kommuner og skoler, som de fik under covid-19, og som de har haft de seneste 2 skoleår, frihedsgrader, som skoler og kommuner har sat stor pris på, fordi det giver en mulighed for at tilrettelægge undervisningen ud fra, hvad der fagligt giver bedst mening for deres elever. De udvidede frihedsgrader står til at udløbe til august, men foreslås forlænget til skoleåret 2023-24 med dette lovforslag. Der er altså tale om et forslag, som har stor betydning for ledere og læreres tilrettelæggelse af undervisningen og dermed hverdagen på skolerne.

Konkret vil lovforslaget her permanentgøre skoler og kommuners mulighed for at konvertere alt personaleforbruget til understøttende undervisningen, også kaldet uuv, om til at lave andre aktiviteter såsom undervisning i små hold, tovoksenordninger eller turboforløb. Samtidig vil lovforslaget betyde, at kommunerne også fremadrettet vil have mulighed for at fravige kravet om fuld kompetencedækning. Det betyder i praksis, at skolerne kan bruge den samme lærer i flere fag, end læreren specifikt er uddannet i, hvilket åbner for i højere grad at prioritere pædagogiske hensyn frem for alene faglige, som f.eks. at en klasse i højere grad kan have den samme lærer i løbet af skoledagen.

Endelig indeholder lovforslaget en afskaffelse af udviklingslisten og udviklingsplanen, som blev indført sidste år med henblik på at supplere de eksisterende regler om kvalitetstilsyn for folkeskoler med vedvarende dårlig kvalitet. Udviklingslisten har imidlertid betydet, at der blev lavet en samlet oversigt, selv om hensigten var at sætte ind over for de konkrete skoler med kvalitetsudfordringer. Derfor foreslås det at fjerne betegnelsen udviklingslisten. Samtidig har kravet om udviklingsplaner vist sig som endnu et lag af bureaukrati over vores skoler, som ikke har haft den ønskede virkning, og som er i modstrid med vores ønske om at frisætte folkeskolen.

Socialdemokratiet ønsker at frisætte vores folkeskole. Derfor hilser vi dette lovforslag velkomment. Som skolelærer ved jeg, hvad det betyder at have frihedsgrader. Det giver os lærere handlerum og mulighed for at bruge vores faglighed, så vi kan træffe beslutninger ud fra det, som vi kan se at eleverne har mest brug for. Der er ingen tvivl om, at der fortsat er et stort behov for og et ønske om mere fleksibilitet og frihed til de enkelte skoler. Derfor er det vigtigt, at vi nu forlænger skolernes mulighed for at prioritere, hvor lærernes ressourcer er brugt bedst, og for at sikre klassens faglige udvikling, og det giver mulighed for at fravige kompetencekrav af pædagogiske hensyn. Ved at fjerne udviklingslisten og -planen kan vi skrælle endnu et lag af bureaukrati af som et første skridt af mange på vejen til at frisætte folkeskolen, hvilket er vores ambition.

Med disse bemærkninger kan jeg meddele, at Socialdemokratiet meget gerne vil stemme for lovforslaget, som ligger her.

Kl. 16:41

Tredje næstformand (Karsten Hønge):

Der er en kort bemærkning til hr. Jacob Mark, SF.

Kl. 16:41

Jacob Mark (SF):

Tak, formand. Socialdemokratiet ønsker at frisætte folkeskolen, siger ordføreren. Det står lidt i kontrast til det, jeg har oplevet igennem mange år på folkeskoleområdet, hvor jeg mener Socialdemokratiet har været den sidste bastion til at forsvare folkeskolereformen, de lange skoledage, fælles mål, bindende mål, digitale læringsplatforme. Man har ikke ønsket at give frihed til folkeskolen, og man sagde først, at nu gør vi det lige to steder, og så ville man gøre det i en tredjedel af kommunerne, men man ønskede ikke at sætte alle skolerne fri. Så hvad mener ordføreren egentlig, når ordføreren siger, at Socialdemokratiet ønsker at frisætte folkeskolen? Hvad betyder det?

Kl. 16:42

Tredje næstformand (Karsten Hønge):

Ordføreren.

Kl. 16:42

Sara Emil Baaring (S):

Det betyder, at de f.eks. i Esbjerg og Holbæk, de her forsøgskommuner, kan få lov til at prøve nogle ting af, og de erfaringer kan vi så tage med herind, og de kan så påvirke os og gøre, at vi tilpasser lovgivningen, så vi netop kan få den frisættelse, som vi ønsker.

Kl. 16:42

Tredje næstformand (Karsten Hønge):

Spørgeren.

Kl. 16:42

Jacob Mark (SF):

Det sætter da ikke alle folkeskoler fri, at man har sat to fri, nemlig i Holbæk og Esbjerg. Punkt 1: Mener Socialdemokratiet, at alle skoler skal sættes fri, eller er det kun i Esbjerg og Holbæk, eller er det en tredjedel, ligesom Socialdemokratiet mente før valget? Punkt 2: Skal vi vente på at sætte skolerne yderligere fri til efter frihedsforsøgene, eller kan vi faktisk gøre noget inden, for vi har ventet temmelig længe?

Kl. 16:43

Tredje næstformand (Karsten Hønge):

Ordføreren.

Kl. 16:43

Sara Emil Baaring (S):

Nu er der kommet midtvejsevalueringer i forhold til frihedsforsøgene, og de viser nogle tydelige tendenser. Vi skal jo have nogle drøftelser om, hvordan vi yderligere kan få den her frisættelse. Nu var jeg ikke med i sidste periode, men det var ordføreren selv, så hvis man havde ønsket at sætte turbo på, kunne man jo have fået det på det tidspunkt. Men vi ønsker frisættelse, og det sætter vi også i gang nu, og det er også det, som vi kommer til at have nogle stærke drøftelser om fremadrettet.

Kl. 16:43

Tredje næstformand (Karsten Hønge):

Der er ikke flere korte bemærkninger. Tak til fru Sara Emil Baaring, Socialdemokratiet. Den næste ordfører er fru Anni Matthiesen, Venstre.

Kl. 16:44

(Ordfører)

Anni Matthiesen (V):

Tak for det, formand. Som Venstrekvinde er jeg glad for alle de forslag, som giver mere albuerum og mindre administrativt bøvl, og dette forslag rummer jo en forlængelse af de frihedsgrader, skolerne har haft de seneste 2 år, altså en mulighed for at afkorte skoleugen og en mulighed for at afvige fra målet om fuld kompetencedækning.

Lovforslaget her er altså en videreførelse af de gældende muligheder, som man på skolerne allerede er vant til at administrere. På skolerne og i kommunerne har det også givet en større frihed til at forankre noget lokalt. Det er en mulighed, vi nu forlænger. Det er ikke et krav, at skolerne gør brug af disse muligheder, men et valg, man kan tage på den enkelte skole.

Derudover rummer forslaget her også en afskaffelse af det, der hedder udviklingslisten. Da listen blev indført, var det med den intention, at man skulle tage hånd om de skoler, der var udfordrede. Dog har det vist sig, at det ikke fungerer efter hensigten, og derfor sætter jeg også pris på, at man nu tager en beslutning om at få det afskaffet.

Det er på den måde, at kommunalbestyrelsen fortsat vil få oplyst, hvis det er sådan, at der er skoler i deres kommune, som trænger til et ekstra opsyn, så på den måde – kan man sige – slipper man det ikke fuldstændigt, men i hvert fald fjerner man det, der hedder udviklingslisten.

Når man støtter forslaget her, er man jo med til at bakke op om en kurs med mere lokal frihed og mindre bøvl. Det er et led i den frisættelse fra det offentlige, som jeg og som Venstre virkelig kæmper for – og det gælder jo også for målet i forhold til at bevæge Danmark fra en velfærdsstat til et velfærdssamfund med langt mere lokal frihed og plads til mere lokalt ansvar. Så vi stemmer for lovforslaget.

Kl. 16:46

Tredje næstformand (Karsten Hønge):

Der er en kort bemærkning til hr. Jacob Mark, SF.

Kl. 16:46

Jacob Mark (SF):

Jeg undrer mig lidt over, hvor Venstre er blevet af. Lige før valget havde SF en stærk alliance med Venstre om at sætte folkeskolen fri, og det var både i medier, men også i forligskredsen, at vi sagde – det var under den daværende socialdemokratiske regering: Nej, det er ikke godt nok kun at sætte to kommuner fri, og nej, det er ikke godt nok at sætte en tredjedel fri. Er det så de jyske skoler, der skal være fri, og så skal børnene i de andre skoler være bundet? Venstre var helt klar i spyttet og sagde, at efter et valg skulle man sætte skolerne fri, og man var endda klar til at gå uden om regeringen. Men nu er det væk. I regeringsgrundlaget står der ganske rigtigt, at man skal have mulighed for at gøre den understøttende undervisning kortere, men hvad med alle de andre tanker om frihed? Hvad med frihedsforsøget? Hvor er det blevet af?

Kl. 16:47

Tredje næstformand (Karsten Hønge):

Ordføreren.

Kl. 16:47

Anni Matthiesen (V):

Tak for spørgsmålet. Jeg kan berolige SF's ordfører med, at frihedskampene stadig væk er der i Venstre, og der er jo ingen, der siger, at vi er færdige, når vi har vedtaget det her lovforslag. Jeg håber da, at der kommer rigtig mange flere, hvor vi giver mere frihed. Og så må jeg sige, at jeg faktisk synes, at SF's ordfører måske skulle tage at læse regeringsgrundlaget endnu en gang, for der står faktisk »frihed« i rigtig mange sætninger. Og ja, der kan man sige, at der har Venstre også sat sit aftryk.

Kl. 16:47

Tredje næstformand (Karsten Hønge):

Spørgeren.

Kl. 16:47

Jacob Mark (SF):

De få ting i regeringsgrundlaget, der er konkrete på skoleområdet om frihed, har jeg selv skrevet. Men det meste af det, der står om frihed, er jo totalt fluffy. Der er ingen løfter om, hvornår der skal ske noget, der er ingen idéer om, hvad der skal ske med Holbæk og Esbjerg, efter deres frihedsforsøg udløber, der er ingen forpligtelser til, hvad det er, der skal frisættes. Og der har jeg det nok bare sådan, at der var Venstre meget klare i spyttet inden valget på, at man er klar til at sætte skolen fri. Så er det en frihedskamp internt i regeringen, man er i gang med i Venstre for at sætte skolen fri, eller er det for skolerne?

Kl. 16:48

Tredje næstformand (Karsten Hønge):

Ordføreren.

Kl. 16:48

Anni Matthiesen (V):

Jeg kan opfordre ordføreren til at have lidt tålmodighed. Ting bliver jo ikke skabt i løbet af 2 måneder, og så længe er det altså ikke siden, at der blev dannet ny regering. Jeg har det også sådan, at når vi laver de her tiltag med frihed og øget frihed, skal vi også være sikre på, at det, vi gør, bliver ordentligt. Og ja, jeg kan love SF's ordfører, at Venstres ordfører, altså jeg selv, kommer til fortsat at kæmpe de her kampe, også sammen med regeringspartierne.

Kl. 16:48

Tredje næstformand (Karsten Hønge):

Der er ikke flere korte bemærkninger, så tak til fru Anni Matthiesen, Venstre. Den næste ordfører er hr. Rasmus Lund-Nielsen, Moderaterne.

Kl. 16:48

(Ordfører)

Rasmus Lund-Nielsen (M):

Tak, formand. Moderaterne gik til valg på at frisætte de nære velfærdsinstitutioner. Vi gik til valg på at gentænke strukturerne i den offentlige sektor på en måde, der giver tillid og beslutningskraft tilbage til medarbejderne og ledelserne og kommer bureaukratiet til livs, så tiden bruges på det, der skaber værdi for borgerne. Det er en ambition, der deles af resten af regeringen.

Derfor er det godt, at vi i dag behandler L 109, der giver udvidede frihedsgrader til folkeskolen, for det er et skridt i den rigtige retning. Med lovforslaget forlænger vi muligheden for at konvertere al understøttende undervisning til andre aktiviteter, som måtte give mere mening lokalt, så det også gælder for skoleåret 2023/24. Det kan give mulighed for tolærer- og tovoksenordninger, flere fagtimer, holddannelser og en masse andre ting, som er egnede til at understøtte elevernes faglige udvikling.

Derudover forlænger vi med lovforslaget muligheden for at fravige kravet om fuld kompetencedækning, så den også gælder for skoleåret 2023/24. Det vil betyde, at skolerne også i det kommende skoleår får mulighed for at fravige målsætningen om, at lærerne skal have undervisningskompetence i de fag, de underviser i. Og det vil fortsat give mulighed for en større grad af frihed til at prioritere andre pædagogiske hensyn såsom fålærerprincippet, så klasserne i højere grad har de samme lærere i løbet af en dag.

Endelig afskaffer vi med lovforslaget kravet om udarbejdelse af udviklingsplaner for skoler med bekymrende kvalitet. I stedet skal Børne- og Undervisningsministeriet fremover meddele kommunalbestyrelserne i de kommuner, som har skoler med bekymrende kvalitet, at det forventes, at de sætter fokus på arbejdet med kvaliteten og udviklingen af de pågældende skoler. Dermed fjerner vi et bureaukratisk formkrav om at udarbejde udviklingsplaner for i stedet at give kommunerne øget frihed til at håndtere skolerne, som det lokalt passer dem – så længe de altså handler på problemerne.

Alt i alt er lovforslaget udtryk for tre små, men gode skridt i retning af en øget frisættelse af folkeskolen. Og derfor støtter Moderaterne lovforslaget.

Kl. 16:50

Tredje næstformand (Karsten Hønge):

Der er en kort bemærkning til hr. Jacob Mark, SF.

Kl. 16:50

Jacob Mark (SF):

Det er jo rigtigt, at det er små skridt i hvert fald, og det er også gode skridt. Men det mest vidtgående, kan man sige, af dem – det, der betyder noget, altså det med at konvertere, så skoledagen bliver kortere – er jo midlertidigt.

Der undrer jeg mig over, at det parti, som måske faktisk var mest vidtgående i valgkampen, når det kom til at tro på, at man skal sætte velfærdsinstitutioner og særlig skoler fri, ligesom ikke har meddelt efter valget, hvad der er ambitionsniveauet for at sætte vores skoler fri; for at stole mere på vores lærere; for, at der bliver mere frihed til at lave den skoledag, der giver mening lokalt.

Så nu spørger jeg ordføreren: Hvad er ambitionsniveauet? Er det nået her? Hvornår skal der ske mere? Hvornår skal skolerne reelt sættes fri ud fra den der ambition, man har?

Kl. 16:51

Tredje næstformand (Karsten Hønge):

Ordføreren.

Kl. 16:51

Rasmus Lund-Nielsen (M):

Tak for spørgsmålet. Altså, nej, ambitionsniveauet rammer ikke et loft her, men som min formand også har sagt: Hvis man har appetit på meget mere, kan man jo godt alligevel starte med at spise forretten. Og det her giver sådan set ret god mening, og som ministeren på området også har redegjort for, blev det her jo vedtaget sådan ret kort efter valget, hvor det måske var svært at gøre det meget mere vidtgående, også i forhold til hvordan man så lokalt tolker loven angående det her.

Så hvis vi havde ændret meget på det, kunne det godt have givet nogle problemer i forhold til implementering, og derfor vurderede ministeriet – det er jeg enig i – at det nok var det bedste i første omgang bare at forlænge den ordning, der havde været gældende 2 år inden. Men vi er meget åbne over for at kigge på at permanentgøre det her og også at gå meget videre i frisættelsen.

Kl. 16:52

Tredje næstformand (Karsten Hønge):

Spørgeren.

Kl. 16:52

Jacob Mark (SF):

Det var dejlig konkret – og det mener jeg faktisk. Det, som bekymrer mig lidt, hvis man skal blive i allegorien med forret, er, at man nu i flere år ligesom har stillet forretten frem, taget den tilbage, stillet en ny forret frem og taget den tilbage, når det kommer til frihed til skolerne. Man er ligesom grundlæggende bange for at gøre op med den folkeskolereform, der ikke lykkedes, og sætte skolerne fri.

Der skal min opfordring bare være, at man meddeler – og jeg vil egentlig også gerne høre det: Hvis man skal sætte fri, hvad er så Moderaternes ambition for det? Hvortil vil man sætte fri?

Kl. 16:53

Tredje næstformand (Karsten Hønge):

Ordføreren.

Kl. 16:53

Rasmus Lund-Nielsen (M):

Der er jo ikke nogen tvivl om, at præcis hvordan den her frisættelse skal se ud, skal vi selvfølgelig have en længere og grundig debat om internt i regeringen.

Men jeg kan sige på Moderaternes vegne, at det, vi gik til valg på, jo var forholdsvis vidtgående – som du selv, undskyld, som ordføreren selv er inde på – i den forstand, at vi ville indføre en ny juridisk enhed, som vi kaldte offentligt  ejede selskaber, hvor vi lod det være sådan, at alle de nære velfærdsinstitutioner, inklusive skolen, men også andre velfærdsinstitutioner, kunne agere som private virksomheder, men uden at trække profit ud, altså hvor de stadig væk var offentligt ejet. Så vi er klar til at gå meget længere end det her.

Kl. 16:53

Tredje næstformand (Karsten Hønge):

Der er ikke flere korte bemærkninger. Tak til hr. Rasmus Lund-Nielsen, Moderaterne. Næste ordfører er hr. Jacob Mark, Socialistisk Folkeparti.

Kl. 16:54

(Ordfører)

Jacob Mark (SF):

Det er jo rigtig godt, at man igen giver mulighed for at gøre skoledagen kortere lokalt. Det er anden gang, og det sker endnu en gang med 1 år mere. Det var noget, SF forhandlede igennem for snart 2 år siden, og det er noget, der har virket, det er noget, der har været længsel efter ude på skolerne: Frihed til at lave skoledag på den måde, der giver mening lokalt. Men det er også et forslag, der fylder mig med en kende af frustration, for jeg synes, man har ladet børnene i Danmark vente længe på forandring på skoleområdet. Det er snart 10 år siden, at man, at vi, at Folketinget besluttede at lave en folkeskolereform, som jo i bund og grund var et stort eksperiment, et ufagligt, et ubegrundet og i min optik også et politisk rigtig dårligt eksperiment med lange skoledage, nogle af de længste i OECD; med store besparelser på både fritidslivet og på lærernes forberedelsestid; med en helt ny måde at diktere, hvordan lærerne skal undervise på med læringsmålsstyring, hvor man siger, at nu skal lærerne bruge præcis den her metode; med tvungen inklusion, der kom samtidig; tvungen digitalisering, hvor alle skoler nu skulle bruge digitale læringsplatforme, hvor man jo kunne plotte de der 3.000 bindende mål ind, så man var klar til de nationale test, så man kunne rette undervisningen præcis efter de test – og så undrer man sig over, at der er nogle børn, der ikke lige føler, de hører til i de rammer; med stadig større klasser, klassestørrelserne i Danmark er historisk store; og med kortere tid i sfo.

Efterhånden er det uklart for mig, hvad tankerne bag det makværk var. Jeg tror, at det for SF var noget med, at man skulle hjælpe nogle af de mest udsatte børn, og for nogle andre var det noget med, at lange skoledage i sig selv har værdi, men for enhver er det jo tydeligt i dag, at folkeskolereformen er en fiasko. Den tidligere børne- og undervisningsminister, Pernille Rosenkrantz-Theil, sagde det fuldstændig soleklart lige før sidste valg: Den bør laves om; man bør give mere frihed til skolerne; den lovgivning, der er nu, fungerer ikke. Og hvorfor sagde hun det? Det sagde hun, fordi vi jo ser resultatet af den reform lige nu med stadig større mistrivsel hos vores børn og unge, med en stadig større mængde af børn, der ikke føler, de passer ind og hører til; så giver man dem alle mulige bogstavkombinationer som undskyldning for, hvorfor de ikke hører til i en skole, som bliver mere og mere snæver; normalitetsbegrebet bliver stadig mere snævert; der er en eksplosion i udgifter til specialområdet til følge; lavere faglighed – godt nok flere timer, men dårligere læseresultater. Hvad var det, man fik ud af det? Det fik man ikke noget ud af, og det var, fordi det var et eksperiment, et ubegrundet eksperiment.

Alle partier går rundt i valgkampen og siger: Det skal vi da lave om; det er vi enige om; der skal være mere frihed på skolerne. Jeg hørte det i forrige valgkamp, jeg hørte det i sidste valgperiode igen og igen: Vi skal have mere frihed. Men konstant bliver det sådan nogle lappeløsninger med 1-årige projekter, hvor man siger: Nu kan I gøre det 1 år mere. Der var to kommuner, der fik lov til at sætte skolerne fri. Så var det pludselig en tredjedel af kommunerne, der kunne få lov at sætte fri. Så kunne de jyske skoler blive sat fri, men på Fyn og på Sjælland måtte man ikke være frie, på trods af at vi kan se, det fungerer. Så er der nogen, der spørger: Jamen hvad er det, vi skal sætte fri til? Det må SF blive klarere i forhold til. Det viser man jo allerede derude at man finder ud af: Når man gør skoledagen kortere, har man tolærerordninger eller tovoksenordninger; når man gør skoledagen kortere, kan man lave turboforløb; når man gør skoledagen kortere, har man lige pludselig tid og plads til de børn, der ikke passer ind i de stive rammer. Vi siger det alle sammen, men der sker ingenting.

Nu er der så kommet en ny regering, og den har endnu en gang nogle fine floskler om frihed med i sit regeringsgrundlag, men jeg ved da godt, hvor det her med, at skolerne skal sættes fri, står på listen; det står nederst, igen. Så kan vi igen vente i flere år, fordi man i forligskredsen sidder og siger nej til hinanden, fordi man har hver sine små kæpheste. Der skal min opfordring bare være til Konservative, der var imod at understøtte en undervisning, som kun var halvvejs med i reformen, til Venstre, som lovede før valget, at man ville have mere frihed i skolen, til Moderaterne, der havde det mest vidtgående forslag af alle i valgkampen, til Radikale, som er nogle af dem, vi har været alliancepartner med, til Socialdemokratiet, der klart sagde inden valget, at efter valget skal vi sætte skolerne fri: Få det nu gjort.

Kl. 16:59

Tredje næstformand (Karsten Hønge):

Første korte bemærkning er til fru Anni Matthiesen, Venstre.

Kl. 16:59

Anni Matthiesen (V):

Tak. Nu er SF og hr. Jacob Mark jo ærgerligt nok ikke en del af folkeskoleforligskredsen mere. For jeg har jo også siddet rigtig mange timer i samme lokale som hr. Jacob Mark og netop forhandlet om mange af de her ting, som ordføreren omtaler. Men jeg er jo nødt til at spørge, også for at det ikke bare skal være en gratis omgang for SF: Hvorfor nåede SF ikke længere, da SF var støtteparti til den tidligere regering? Hvorfor nåede SF ikke længere med frisættelsen?

Kl. 16:59

Tredje næstformand (Karsten Hønge):

Ordføreren.

Kl. 16:59

Jacob Mark (SF):

Det kan jeg sige meget klart: Vi nåede først og fremmest at lave de her 1-årige løsninger, hvor man kan konvertere den understøttende undervisning væk; vi nåede at sige, at det ikke længere skal være tvungent med digitale platforme, bl.a. sammen med fru Merete Riisager; og vi nåede at løsne op på fælles mål.

Men når vi ikke fik sat grundlæggende gang i frisættelsen, er det, fordi forligskredsens partier sidder og vetoer hinanden, og bl.a. fordi Socialdemokratiet og – i stærk alliance med Finansministeriet, der gerne vil sidde og benchmarke børn på tværs af kommuner – nægter at give slip. Derfor opsagde vi jo forliget før valget.

Det er ikke, fordi jeg ikke ønsker, at der skal være et bredt folkeskoleforlig, men fordi den vetoret var nødt til at blive sat ud af kraft under regeringsforhandlingerne. Forligskredsen har så kvitteret med at gøre absolut ingenting og sige, at SF ikke længere skal være med. Fred være med det.

Kl. 17:00

Tredje næstformand (Karsten Hønge):

Spørgeren.

Kl. 17:00

Anni Matthiesen (V):

Ordføreren ved jo udmærket godt, at det er på den måde, altså at man har vetoret, hvis man er en del af forligskredsen, og der må jeg også sige, at jeg håber, at SF synes, at det er vigtigt, at vi fastholder den struktur, også af hensyn til skolerne – altså at man ikke kan, rent ud sagt, råbe i hver sin retning. For så vil vi få politiske kampe hele tiden, hvis vi ikke står sammen på tværs af både blokkene og for den sags skyld også på tværs af partierne, og det vil dermed også give øget ro i systemerne, altså skolesystemerne, og jeg håber, at SF's ordfører også godt kan bekræfte, at det er en god ting.

Kl. 17:01

Tredje næstformand (Karsten Hønge):

Ordføreren.

Kl. 17:01

Jacob Mark (SF):

Jeg tror meget på brede forligsaftaler. Når SF får nyvalgte ind, siger jeg altid, at vi i udgangspunktet skal være med i alle forlig. Men jeg er træt af, at alle partier i det her folkeskoleforlig konstant går rundt og siger, at vi skal have mere frihed, og alle går rundt og erkender, at man har lavet en folkeskolereform, der ikke duer, og så sker der ingenting. Man bliver jo ligesom ved med at skubbe det foran sig, og det synes jeg bare ikke er godt nok i forhold til de mange børn, der er ude i den danske folkeskole.

Kl. 17:01

Tredje næstformand (Karsten Hønge):

Der er en kort bemærkning til hr. Rasmus Lund-Nielsen, Moderaterne.

Kl. 17:01

Rasmus Lund-Nielsen (M):

Som ordføreren ved, går Moderaterne ind for at frisætte en del mere, end det her lovforslag lægger op til. Men jeg kunne alligevel godt tænke mig at høre ordføreren, om ordføreren ser nogen udfordringer forbundet med den her totale frihed, som ordføreren også gerne vil give.

Kl. 17:02

Tredje næstformand (Karsten Hønge):

Hr. Jacob Mark.

Kl. 17:02

Jacob Mark (SF):

Jamen for mig er det ikke en total frihed. For mig er det f.eks. den frihed, at man ikke behøver at have en af verdens længste skoledage, for det giver ikke mening for mig – så hellere have muligheden for at gøre skoledagen lidt kortere, at kunne lave nogle fede forløb, nogle gode to voksen-ordninger, altså sætte ind i forhold til de børn, der har allermest brug for hjælp, så vi ikke styrer igennem fælles mål og bestemmer, hvordan lærerne skal undervise. Det er da ikke total frihed.

Min bekymring kan være, at hvis man ikke holder godt øje med det, når man sætter fri, så kan kommuner, der er stærkt presset af, at regeringen bliver ved med at spare i forhold til kommunerne, se sig nødsaget til at spare på vores folkeskole – det er bl.a. det, man ser i Esbjerg lige nu. Og dér er der brug for, når man sætter fri, at man laver nogle helt klare hegnspæle, og at man også bl.a. styrker fritidsområdet. Når skoledagen bliver kortere, skal det styrkes.

Kl. 17:03

Tredje næstformand (Karsten Hønge):

Spørgeren.

Kl. 17:03

Rasmus Lund-Nielsen (M):

Så vil jeg gerne stille et andet spørgsmål, som er relateret til det, du nævnte i din tale om, at du ligesom sætter lighedstegn mellem de politiske tiltag, vi har gjort på det her område, og så stigningen i antallet af børn, der har behov for specialtilbud. Så er jeg interesseret i at høre ordføreren, om ordføreren ser nogle andre årsager, der kunne være til, at vi ser den her stigning i antallet af børn, der har behov for specialtilbud.

Kl. 17:03

Tredje næstformand (Karsten Hønge):

Hr. Rasmus Lund-Nielsen, tiltaleformen i Folketinget er hverken du eller De, men man bruger indirekte tiltale.

Ordføreren.

Kl. 17:03

Jacob Mark (SF):

Nu har jeg kort taletid, men jeg vil sige, at jeg mener, at vi har en stor forhandling til gode om at begrænse mængden af skærme, og jeg synes, at der er mere og mere forskning, der peger på, at det store skærmforbrug har betydning for børns trivsel. Så vil jeg sige, at der jo er flere og flere, der siger, at vi skal have mindre fokus på psykologisering og pædagogisering. Det er jeg sådan set enig i, men det kræver, at vi sætter penge af til, at der er lærere og pædagoger nok til at lave god pædagogik. Og det er jo det, man hele tiden sparer på med det her.

Kl. 17:04

Tredje næstformand (Karsten Hønge):

Næste korte bemærkning er til fru Mai Villadsen, Enhedslisten.

Kl. 17:04

Mai Villadsen (EL):

Tak. Og tak til ordføreren for så klar en tale og et flammende indlæg, opfatter jeg, for folkeskolen. Jeg er fuldstændig enig i diagnosen, nemlig at folkeskolereformen er fejlslagen, og det tror jeg sådan set vi alle sammen er enige om herinde, og derfor er det jo også lidt trist, at der ikke sker mere. Så først og fremmest tak for det.

Så blev jeg også lidt kaldet af de spørgsmål, der kom, for det er jo interessant nok at diskutere, hvor langt vi så skal, og hvad vi så skal, og hvad det er for en frihed og hvilke hegnspæle skal der sættes? Og der kunne det være interessant for mig i hvert fald at høre, hvad SF synes. Jeg ved, at ordføreren – og det har jeg selv været meget inspireret af – for mange år siden har været ude med noget, som jeg tror blev kaldt for folkefriskoler. Men hvor er det vi skal hen? Er det a la det eksperiment, der kører lige nu? Skal det udrulles til alle kommuner? Eller hvordan skal vi sætte hegnspælene?

Kl. 17:05

Tredje næstformand (Karsten Hønge):

Ordføreren.

Kl. 17:05

Jacob Mark (SF):

Grundlæggende mener jeg, at der skal være de hegnspæle, jeg vil sætte fri på pædagogik, på undervisning, og så vil jeg styre på ressourcer. Det var også min idé om minimumsnormeringer. Vi skal sikre, at der er uddannede voksne, og så må vi stole på, at de godt kan finde ud af at lave en rigtig god dag for vores børn. Det vil dermed sige, at der skal være en hegnspæl, der hedder: Nej, man kan ikke spare og spare på skolerne. Nej, man kan ikke fratage børn deres ret til at få hjælp, hvis de har et særligt behov. Nej, man skal som barn have lov til at blive hørt i elevrådet; der skal være elevdemokrati. Altså nogle af de her grundlæggende hegnspæle, som vi jo allerede har brugt timer på at udarbejde i forligskredsen, ligger jo klar. Hele sektoren er klar med en masse forslag til, hvordan man sætter skolen fri. De eneste, der ikke er klar – det følte jeg egentlig at mine kollegaer var i en periode – er os herinde, for der sker bare ikke noget. Og derfor bare endnu en opfordring til: Få nu sat en forhandling i gang.

Kl. 17:06

Tredje næstformand (Karsten Hønge):

Spørgeren.

Kl. 17:06

Mai Villadsen (EL):

Jeg kan tilslutte mig opfordringen og så sige, at jeg tror, at det er meget rigtigt, at der er en ting, der i hvert fald gør mig lidt rolig, når jeg ser på regeringsgrundlaget – ikke så meget, når det drejer sig om undervisningsområdet, men når det drejer sig om frisættelse – og det er jo, at det ser ud til, at det skal ske på bekostning af økonomien derude. Og det tror jeg vil være rigtig farligt for folkeskolen, men også for alle andre velfærdsområder, hvis det skal være på bekostning af den velfærd, vi har derude; at det bliver en spareøvelse forklædt som afbureaukratisering eller frihed.

Kl. 17:06

Tredje næstformand (Karsten Hønge):

Ordføreren.

Kl. 17:06

Jacob Mark (SF):

Det er jeg helt enig i. Nu har man jo lige på en skole i Mørkøv ved Holbæk, som har frihedsforsøget, besluttet, at børn skal have lov at starte, når de er klar; så har man et rul efter 3 måneder, et rul efter 6 måneder og et rul efter 9 måneder. På en anden skole har de besluttet at løbe på et vist tidspunkt af dagen; på en tredje skole har de besluttet at tage en lur på nogenlunde samme tidspunkt. Det bliver spændende at se, hvordan de skoler udvikler sig.

Men det kan jo kun blive en succes, hvis kommunalbestyrelsen dér ikke bruger det som en anledning til at spare penge – og det gør den heldigvis ikke –men det er en forudsætning for at sætte fri.

Kl. 17:07

Tredje næstformand (Karsten Hønge):

Der er ikke flere korte bemærkninger. Tak til hr. Jacob Mark, Socialistisk Folkeparti. Den næste ordfører er fru Marlene Harpsøe, Danmarksdemokraterne.

Kl. 17:07

(Ordfører)

Marlene Harpsøe (DD):

Danmarksdemokraternes børne- og undervisningsordfører, fru Karina Adsbøl, har ikke haft mulighed for at være til stede i Folketingssalen i dag, og derfor skal jeg på bedst mulige vis repræsentere Danmarksdemokraterne her i Folketingssalen i dag.

Med forslaget, som vi behandler her, får skolerne større frihed og fleksibilitet til at prioritere forskellige pædagogiske hensyn og finde lokale løsninger på lokale udfordringer i skoledagen. Det er frihedsgrader, som forlænges, og som skolerne har haft de foregående 2 år, og som de har sat rigtig stor pris på. Med lovforslaget får landets folkeskoler bl.a. frihed til at konvertere understøttende undervisning til tolærer- og tovoksenordninger, så der er flere voksne til stede i undervisningen. Samtidig får skolerne mulighed for at fravige kravet om, at læreren nødvendigvis skal have undervisningskompetence i det fag, der undervises i.

Beretningerne fra skolerne er positive, og derfor vil vi i Danmarksdemokraterne meget gerne være med til at forlænge frihedsgraderne for skolerne og i det hele taget bidrage til at sikre, at landets kommuner og folkeskoler får større frihed til at tilrettelægge skoledagen med det formål, at eleverne får mest mulig gavn af de timer, de nu engang tilbringer på skolen, og det skal selvfølgelig være fagligt såvel som socialt. Der kan være rigtig mange veje til at nå det mål, og der findes ikke to skoler, der er ens, og selv om vi skal sikre, at der er en ensartet kvalitet på tværs af grundskolen, så alle elever får de rette forudsætninger for at lære, så er det meningsfuldt, at medarbejderne på skolerne og i kommunerne får friheden til at sætte deres faglighed i spil og løse opgaven lokalt på den måde, de vurderer er den bedste for eleverne. Det skal bureaukratiske benspænd fra Christiansborg så vidt muligt ikke stå i vejen for. Derfor støtter vi i Danmarksdemokraterne også op om at forlænge frihedsgraderne.

Men der er dog også rejst nogle røde flag i høringssvarene, bl.a. om de manglende muligheder for, at kommunerne kan bruge de frigjorte midler fra en kortere skoledag til at prioritere udvidede åbningstider i fritidsinstitutionerne, eller at der tilføres flere midler til formålet. F.eks. noterer BUPL i deres høringssvar, og jeg citerer:

Når lovforslaget ikke automatisk implicerer, at frigivne personaleressourcer fra afkortning af skoledagen automatisk tilgår fritidsinstitutionerne, bør det skrives tydeligt ind i lovens bemærkninger, at kommunalbestyrelsen skal beslutte den konkrete finansiering af øget åbningstid i fritidsinstitutionerne, når der gives tilladelse til at konvertere understøttende undervisning og forkorte skoledagen for klassetrin, hvor en eller flere elever går i fritidsinstitution. Citat slut. 

Så hvordan vil ministeren sikre, at der er midler til fritidsinstitutionerne? Det er fint, at vi på papiret sikrer større frihedsgrader her fra Christiansborg, men så bør vi så vidt muligt også sikre, at kommunerne og skolerne reelt har en mulighed for og frihed til at implementere dem i praksis. Og det vil vi meget gerne drøfte nærmere i forbindelse med udvalgsarbejdet. Folkeskolerne er en af de vigtigste institutioner i vores samfund, og derfor er det afgørende, at vi sikrer, at børnene mødes af lærere med en høj faglig såvel som pædagogisk kvalitet, så de oplever at kunne forlade skolen med gode forudsætninger for at fortsætte videre i livet, om det så indebærer videreuddannelse eller beskæftigelse. Derfor er vi i Danmarksdemokraterne også positive over for, at man imødekommer skolens parter og afskaffer den omdiskuterede udviklingsliste. Samtidig er det også afgørende for os, at der fortsat er fokus på at iværksætte konkrete indsatser på folkeskolerne med en bekymrende kvalitet og følge op på, om indsatserne virker, så den pågældende skole løftes og der sikres en høj kvalitet for eleverne.

Konklusionen er altså, at vi i Danmarksdemokraterne støtter lovforslaget, og at vi vil stille opklarende spørgsmål i det efterfølgende udvalgsarbejde, som vi ser frem til. Tak for ordet.

Kl. 17:12

Tredje næstformand (Karsten Hønge):

Der er ingen korte bemærkninger. Tak til fru Marlene Harpsøe, Danmarksdemokraterne. Den næste ordfører er fru Helena Artmann Andresen, Liberal Alliance.

Kl. 17:12

(Ordfører)

Helena Artmann Andresen (LA):

Tak. Dette lovforslag er en forlængelse af de udvidede frihedsgrader om en afkortning af skoleugens længde, altså at skolerne har mulighed for at konvertere al understøttende undervisning til andre aktiviteter i undervisning, der udløser et tilsvarende personaleforbrug. Det er et lille skridt på vejen.

Vi så gerne, at det blev gjort helt permanent, at understøttende undervisning ikke længere var et krav, og i Liberal Alliance så vi også gerne, at følgende krav blev fjernet: Kravet om 45 minutters bevægelse, kravet om gruppeeksamener, kravet om at anvende læringsportaler og kravet om bindende læringsmål. Med dette lovforslag bliver skoledagen forkortet en lille smule for en del elever, dog meget lidt. Danske folkeskoleelever er nogle af dem, der går allerflest timer i skole sammenlignet med de andre OECD-lande. Det gode børneliv handler altså om meget andet end skole.

Kravet om, at kommuner skal udarbejde en udviklingsplan for skoler, der er omfattet af udviklingslisten, udgår. Derimod skal kommunalbestyrelsen sætte ind over for de konkrete skoler med bekymrende kvalitet. Det er vigtigt stadig væk at holde øje med kvaliteten på skolerne, og det er også vigtigt, at vi undgår unødvendigt bureaukrati, som også er fulgt med udviklingsplanen

Lovforslaget er et lille skridt på vejen, og det er også derfor, at Liberal Alliance kommer til at støtte det.

Kl. 17:13

Tredje næstformand (Karsten Hønge):

Der er ingen korte bemærkninger. Tak til fru Helena Artmann Andresen, Liberal Alliance. Den næste ordfører er fru Lise Bertelsen, Det Konservative Folkeparti.

Kl. 17:14

(Ordfører)

Lise Bertelsen (KF):

Tak for ordet. Det Konservative Folkeparti er positivt stemt over for en forlængelse af de udvidede frihedsgrader om afkortningen af skoleugens længde og målsætningen om en fuld kompetencedækning i skoleåret 2023-24 samt en afskaffelse af udviklingsplanen 

I de forgangne år, hvor de udvidede frihedsgrader har været mulige, har skoler og kommuner været positive over for dette. Som det også fremgår af høringssvarene, betyder det, at skolerne med den ønskede frihed har langt bedre mulighed for at tilrettelægge skoledagen, både i længden og ved at afskaffe de understøttende undervisninger, og i stedet bruge tiden meget bedre på f.eks. tovoksenordninger og mindre grupper og i det hele taget give lærerne, der formodes at kende eleverne bedst, deres lærerkompetencer tilbage.

Derfor er vi i Det Konservative Folkeparti meget positive over for at forlænge frihedsgraderne til også at omfatte næste skoleår. Der er allerede indgået en aftale om at fjerne kravet om, at kommunerne bredt skal udarbejde udviklingsplaner i et væk, og at det i stedet er der, hvor der findes problemer med kvaliteten, der skal sættes ind på de enkelte skoler. Ved at afskaffe de kommunale udviklingsplaner og andre overflødige dokumenter og vurderinger er vi både med til at øge ansvaret hos kommunerne og frigive vigtig tid og lærerkræfter i skolerne. Og jeg skulle hilse fra Dansk Folkeparti og sige, at de også bakker op.

Kl. 17:15

Tredje næstformand (Karsten Hønge):

Der er ingen korte bemærkninger, så tak til fru Lise Bertelsen, Det Konservative Folkeparti. Næste ordfører er fru Mai Villadsen, Enhedslisten.

Kl. 17:15

(Ordfører)

Mai Villadsen (EL):

Tak for det, formand. På den ene side er det jo meget glædeligt at stå her og diskutere udvidelsen af frihedsgraden til folkeskolen og forhåbentlig stemme det igennem i Folketingssalen, og det hører jeg glædeligvis også en meget stor opbakning til. Men jeg kan heller ikke på den anden side lade være med at stå her og føle et lille hjertesuk, for det føles jo en lille smule som en lappeløsning, når man ser på, hvilken politisk spændetrøje folkeskolen har været i de sidste knap 10 år som følge af bl.a. folkeskolereformen. En rigid styring koblet med en meget, meget stram økonomi ude i kommunerne har gjort det svært at være barn i folkeskolen, svært at være lærer i folkeskolen. Det ser man måske også konsekvensen af for alle de lærere, der er gået, og på de desværre for få, der søger. Omvendt nytter det jo heller ikke noget kun at stå her og begræde, at det er en slags lappeløsning.

Jeg har sådan set en forhåbning om, det her kan være, som ordførerne for regeringspartierne i hvert fald siger, det første skridt, og jeg vil love jer, at vi i Enhedslisten kommer til at holde jer op på det. For der er behov for ikke bare at tage det her museskridt, men at vi går meget, meget længere på vegne af alle de børn i folkeskolen, som i dag oplever en skole, som simpelt hen ikke er hensigtsmæssigt indrettet. Det er en skole, hvor skoledagene for nogle er for lange, hvor kravene for nogle er de forkerte, og derfor har vi behov for at sætte folkeskolen langt mere fri, og jeg er meget, meget spændt på, hvornår den her regering, som jo godt nok har rigtig mange mandater bag sig, kommer med et substantielt og ordentligt udspil til, hvordan vi kan gøre det.

Jeg vil sige en ting, som jeg synes er rigtig positivt, og det er, at det er godt, man har bundet nogle midler i folkeskolen i det her forslag til ikke bare at ryge ud af folkeskolen, når man måske nogle steder vælger at forkorte skoledagen, men jeg mener omvendt samtidig, at det er negativt, at der ikke er ordentlig finansiering, ekstra finansiering til de fritidstilbud, der er derude, hvor børnene selvfølgelig og forhåbentlig tager hen, når de ikke er så lang tid i skolen. Så der er i hvert fald en knast, vi rigtig gerne ser man gør mere ved. Men ikke desto mindre støtter vi forslaget, for det er fornuftigt at udvide frihedsgraderne i folkeskolen.

Kl. 17:18

Tredje næstformand (Karsten Hønge):

Der er en kort bemærkning til fru Anni Matthiesen, Venstre.

Kl. 17:18

Anni Matthiesen (V):

Tak for ordførertalen – og ja, nu kan vi jo starte debatten her i dag. Jeg kunne godt tænke mig at spørge ordføreren om, hvor langt Enhedslisten egentlig er parat til at gå. Nu hørte vi jo SF's ordfører tale varmt for, at SF var parat til at sætte folkeskolerne helt fri. Er Enhedslisten også parat til det?

Kl. 17:19

Tredje næstformand (Karsten Hønge):

Ordføreren.

Kl. 17:19

Mai Villadsen (EL):

Jeg er både begrænset og begavet af at være barn af to folkeskolelærere, som brugte rigtig meget tid på at bande over folkeskolereformen og al mulig styring, og jeg tror enormt meget på, og det gør vi i Enhedslisten, at lærerne kender eleverne allerbedst. Alle os, der selv har gået i skole engang, ved jo også, at der er så stor forskel på børn, på klasser, på elever, og at der kan være skoler, der skal indrettes helt anderledes end andre. Derfor vil jeg sige, at ja, jeg er klar til at gå rigtig langt i frisættelsen på rigtig mange punkter. Vi synes heller ikke, at man f.eks. skal bindes helt vildt og tovligt til pensum på alle mulige måder.

Vi er sådan set klar til at give den tillid, men jeg også synes, det er klart, at der er en politisk forpligtigelse den anden vej, nemlig at vi giver nogle ordentlige rammer, så det ikke bliver en spareøvelse derude, for det kan det også risikere så at blive. På den måde synes jeg også, der er balancer.

Kl. 17:20

Tredje næstformand (Karsten Hønge):

Spørgeren.

Kl. 17:20

Anni Matthiesen (V):

Det er jo ikke overraskende for mig, at Enhedslisten selvfølgelig rigtig gerne vil have rigtig mange flere penge tilført. Sådan plejer det også at være. Men hvis jeg skal vende spørgsmålet om, vil jeg spørge, hvor Enhedslisten ikke er parat til at sætte fri, og jeg kan jo også stille spørgsmålet direkte: Er Enhedslisten parat til at gøre alle folkeskoler f.eks. til selvejende institutioner?

Kl. 17:20

Tredje næstformand (Karsten Hønge):

Ordføreren.

Kl. 17:20

Mai Villadsen (EL):

Altså, det handler jo om, at min store bekymring går på, at det her, når kommunernes økonomi er så trængt, kunne blive et sted, man simpelt hen sparede, hvis ikke man laver rammer. Så hvis man f.eks. siger, at vi godt kan have meget kortere skoledage, kan kommunerne se det som et oplagt sted at skære, og sådan skal det jo ikke gå. Derfor synes jeg, det er godt, at man har indrettet det, som man har i det her forslag, men det giver nogle udfordringer.

Vi er klar til at gå rigtig langt med frisættelsen af folkeskolen. Og nu kan jeg se, at min tid løber ud.

Kl. 17:21

Tredje næstformand (Karsten Hønge):

Der er ikke flere korte bemærkninger. Tak til fru Mai Villadsen, Enhedslisten. Næste ordfører er fru Lotte Rod, Radikale Venstre.

Kl. 17:21

(Ordfører)

Lotte Rod (RV):

Tak for det. For nylig var jeg på besøg i en sfo, og på sådan en god dag i en god institution, som ligger et af de steder i landet, hvor der måske er de allerbedste vilkår for at drive sfo, var der to voksne i computerrummet; der var en i naturværkstedet, en i tumlesalen, en i sløjdværkstedet, en på torvet, fire på legepladsen og så fire kaptajner i de forskellige områder til at tage imod børnene, når de kommer. Hvis man bare fjerner den understøttende undervisning uden at sætte nye penge af til, at sfo'en skal åbne tidligere, koster det en pædagogstilling. Så er spørgsmålet selvfølgelig: Hvad er det, vi synes der er for meget af? Hvad er det, der skal skæres væk? Er det sløjdværkstedet, der ikke skal åbne? Er det naturværkstedet? Er det tumlesalen?

I Radikale Venstre har vi den holdning, at når skoler får mulighed for at lave kortere dage, skal vi tage ansvar for at sætte penge af til, at vores fritidsinstitutioner kan åbne tidligere. I sin tid tog vi 1,2 mia. kr. fra vores fritidsinstitutioner for at lave de lange skoledage, og så er det jo altså en lille smule mærkeligt, at vi så nu laver kortere skoledage, men ikke synes, at vi skal betale til sfo'erne og klubberne. I alt er der faktisk skåret 2,2 mia. kr. i de seneste 10 år, altså næsten dobbelt så meget, som vi regnede med, dengang vi lavede folkeskolereformen, fordi der bare bliver ved med at være sfo'er og klubber, som vi lige kan tage pengene fra.

Men den gode fritidspædagogik med børneindflydelse, med selvvalgte aktiviteter og med værksteder kræver jo altså, at der er pædagoger og værksteder. Derfor vil jeg også sige, at når vi så laver det her nummer og bare laver skoledagen kortere uden samtidig at tage ansvar for at tilføre nye penge til fritidspædagogikken, gør vi os med åbne øjne skyld i, at vi får mere pasning, brandslukning og opsyn og mindre pædagogik.

Vi tog det i Radikale Venstre op, så sent som da vi forhandlede finanslov, og jeg tør godt love, at vi kommer til at fortsætte, indtil vi får handling bag ordene og prioriterer vores fritidspædagogik igen. Samtidig ser jeg meget frem til meget snart at tage hul på at diskutere egentlig frisættelse af skolerne i folkeskoleforligskredsen. For vi støtter selvfølgelig forslaget, der ligger her i dag, men i Radikale Venstre vil vi jo gerne sætte skolerne fri fra både de lange skoledage, men jo også fra målstyringen, fra de tvungne portaler, fra timetælleriet, fra de nationale test og fra de omfattende og meget indsnævrende krav, der er til eksamen.

Kl. 17:24

Tredje næstformand (Karsten Hønge):

Der er en kort bemærkning til fru Mai Villadsen, Enhedslisten.

Kl. 17:24

Mai Villadsen (EL):

Jeg vil bare sige tak til ordføreren for at bringe fritidspædagogikken helt frem i sin tale og fremhæve, at det altså ikke er gratis. For det er det ikke, og det er jo desværre den, der kommer til at betale prisen nu. Der bakker vi fuldt op om Radikale Venstres ihærdige arbejde for at styrke fritidspædagogikken. Tak.

Kl. 17:24

Tredje næstformand (Karsten Hønge):

Ordføreren.

Kl. 17:24

Lotte Rod (RV):

Selv tak til Enhedslisten for igennem årene også altid at have stået på børnenes og fritidspædagogikkens side.

Kl. 17:24

Tredje næstformand (Karsten Hønge):

Ordføreren.

Kl. 17:25

(Ordfører)

Kim Edberg Andersen (NB):

Mindre bureaukrati og mere frihed til fagpersonale: Det kommer vi selvfølgelig til at støtte. Det gør vi. Og det er nok også på tide, for uanset hvor man sidder herinde, har man nok ikke været blind for, at det her med, at børn skulle være så længe i skole, som vi har sat dem til at være, ikke har været af det gode. Det skulle have været ændret for mange år siden.

Som ordfører for Nye Borgerlige støtter jeg mig meget op ad folk, uanset hvor de er fra, som siger fornuftige ting, og der skal hr. Jacob Mark have ros. Det var rart at høre. Jeg bliver ikke SF'er, men der er meget af det, jeg kommer til at bakke op om, for intentionen er den rigtige.

Der er ikke nogen herinde, der ikke ønsker bedre skoler. Der er ikke nogen herinde, der ikke ønsker bedre vilkår for vores børn. Men vi, der har siddet i en kommunalbestyrelse, ved også godt, at vi skal sætte nogle hegnspæle ned, der sikrer, at pengene ikke lige pludselig forsvinder. Jeg har tidligere været i et parti, hvor vi fik en ældremilliard, som i Aarhus blev brugt til at lave bedre fortove, for det brugte de ældre jo også. Så kreativiteten er stor i en kommunalbestyrelse, når de er presset på økonomien, og vi skal sikre, at det ikke bliver skolen, der bliver offer senere hen. Der er gode tiltag i det her. Den er ikke helt i mål, så vi i Nye Borgerlige ser naturligvis frem til at komme til nogle forhandlinger om reelt at grave lidt dybere i nogle af de problemstillinger.

Så Nye Borgerlige kommer naturligvis til at støtte forslaget.

Kl. 17:26

Tredje næstformand (Karsten Hønge):

Der er ingen korte bemærkninger. Tak til hr. Kim Edberg Andersen, Nye Borgerlige. Så er turen kommet til børne- og undervisningsministeren.

Kl. 17:26

Børne- og undervisningsministeren (Mattias Tesfaye):

Tak for en god debat og til formanden for ordet. Regeringen og folkeskoleforligskredsen indgik 10. februar i år en aftale om at forlænge muligheden for at afkorte skoleugens længde og mulighed for at fravige kravet om fuld kompetencedækning samt afskaffelse af udviklingsplaner.

I de seneste 2 skoleår har kommuner og skoler haft mulighed for midlertidigt at afkorte skoleugens længde. De kan konvertere den understøttende undervisning til andre aktiviteter i undervisningen, der udløser et tilsvarende personaleforbrug. F.eks. kan jeg se, at det bliver brugt til tovoksenordninger, undervisning i små hold eller det, der bliver kaldt turboforløb. Herudover har kommunerne mulighed for at fravige målsætningen om fuld kompetencedækning, så klasserne i højere grad kan have de samme lærere i løbet af skoledagen. Det ved jeg er populært i indskolingen.

Men de muligheder, altså frihed til at forkorte skoleugens længde og fravigelse af det, der bliver kaldt fuld kompetencedækning, bortfalder som udgangspunkt med udgangen af det nuværende skoleår, og vi ved, at både skoler og kommuner har sat stor pris på muligheden for at tilrettelægge undervisningen, ud fra hvad der giver fagligt bedst mening lokalt for de elever, der nu engang er på skolen, og der er fortsat behov for og et stort ønske om fleksibilitet og frihed til de enkelte skoler, så de kan skabe rammer, der løfter fagligheden og sikrer god trivsel for både elever og ansatte.

Med forslaget vil kommunerne fortsat i skoleåret 2023-24, altså det, der starter til august, have mulighed for at afkorte skoleugens længde med al tiden til understøttende undervisning, og derved kan skolerne prioritere andre aktiviteter, der udløser et tilsvarende personaleforbrug. Hvis skolen vurderer, at det er den rigtige løsning for at sikre klassens faglige udvikling, kan man altså benytte sig af den her mulighed. Kommunerne får i samme skoleår, altså 2023-24, fortsat mulighed for at fravige kompetencedækningsmålet, så skolerne kan prioritere pædagogiske hensyn, f.eks. det, der bliver kaldt få lærere-princippet, hvor klasserne i højere grad har de samme lærere i løbet af skoledagen.

Derudover rummer forslaget også afskaffelse af udviklingsplanen, sådan som også flere ordførere har været inde på. Den daværende regering og folkeskoleforligskredsen indgik den 29. oktober 2021 en aftale om det fremtidige evaluerings- og bedømmelsessystem i folkeskolen. Det blev bl.a. aftalt, at folkeskoler med bekymrende kvalitet årligt skulle udtrækkes til en udviklingsliste, og at kommunerne skulle udarbejde en udviklingsplan for de skoler, som var omfattet af listen. Formålet med initiativet var ikke at lave en samlet oversigt. Det var, at kommunalbestyrelserne skulle sætte ind over for de konkrete skoler med bekymrende kvalitet. Regeringen og forligspartierne har på den baggrund indgået aftale om at fjerne kravet om, at kommunerne skal udarbejde en udviklingsplan for skoler, der er omfattet af udviklingslisten, og at selve betegnelsen udviklingsliste helt udgår. De ændringer skal mindske bureaukrati og være endnu et skridt i forhold til at understøtte ambitionerne om at frisætte folkeskolen.

Med forslaget vil kommunalbestyrelsen blive oplyst om, hvilke folkeskoler i kommunen der har behov for styrket opmærksomhed for at undgå vedvarende dårlig kvalitet, og det forventes, at kommunen sætter fokus på arbejdet med kvaliteten og udviklingen af de pågældende skoler. Jeg tror egentlig godt, vi herindefra kan have en tillid til, at kommunalbestyrelserne vil deres børn det bedste. Tak for ordet.

Kl. 17:30

Den fg. formand (Hans Kristian Skibby):

Tak. Der er et par spørgere. Den første er hr. Jacob Mark fra SF. Værsgo.

Kl. 17:30

Jacob Mark (SF):

Den tidligere socialdemokratiske børne- og undervisningsminister sagde lige før sidste valgkamp, at det var på tide at gøre op med folkeskolereformen og få sat skolerne fri. Så kan der jo være mange diskussioner om, hvad frihed er. Men det, vi ved, er, at lærerne, KL og skolelederne faktisk har en række fælles forslag til, hvordan man kan sætte skolerne fri. Det, jeg synes er bekymrende, er, at den her frihedsdagsorden ligesom altid træder i baggrunden for alt muligt andet. Det bliver syltet år for år, og så ender vi med at lave de her midlertidige lovgivninger igen og igen. Men skolerne har jo brug for noget konsekvent og konsistent. Så mit spørgsmål til ministeren skal være: Hvad er egentlig »midlertidigt«? For nu vedtager vi jo så den her lov endnu en gang. Står vi her igen næste år? Eller er der dér lavet en aftale eller i hvert fald indkaldt til en forhandling om at sætte folkeskolen fri?

Kl. 17:31

Den fg. formand (Hans Kristian Skibby):

Så er det ministeren. Værsgo.

Kl. 17:31

Børne- og undervisningsministeren (Mattias Tesfaye):

Først vil jeg sige med hensyn til folkeskolereformen, som jeg jo har haft mulighed for at læse lidt op på, efter jeg er blevet minister, at jeg kan se, at det er rigtigt, at dele af den – store dele af den, vil jeg også sige – er blevet rullet mere eller mindre tilbage, men der er også meget, der stadig væk står, og som jeg synes er fornuftigt, f.eks. at man har engelsk langt tidligere, at der er åben skole, at der er flere pædagoger som en del af skoledagen. Alt det synes jeg egentlig er fornuftigt nok. Så er der en masse andre elementer. Det, der nok står og blinker mest, er det med den understøttende undervisning, som der vel ikke rigtig er nogen der er i stand til at forsvare mere.

Så vil jeg godt sige, at vi ikke kommer til at skubbe frisættelsen i baggrunden. Jeg ser egentlig, at der er tre store diskussioner om folkeskolen. Den ene handler om, hvordan vi får ro i klassen, altså hvordan vi får inklusionen til at fungere. Den anden handler om den praktiske skole, og den tredje handler om frisættelsen. Jeg tænker egentlig, at de tre diskussioner griber ind i hinanden og er nødt til at forstås i deres sammenhæng, og det er også derfor, at jeg ser, at de tre diskussioner i sin sammenhæng indgår i folkeskolepolitikken, og jeg har absolut ingen tanker om, at vi står her om et år og skal forlænge med brædder i yderligere et år. Det ville jeg ikke synes var særlig fedt

Kl. 17:32

Den fg. formand (Hans Kristian Skibby):

Så er det spørgeren for den anden korte bemærkning. Værsgo.

Kl. 17:32

Jacob Mark (SF):

Jeg synes jo, der er en række advarselslamper, der blinker. Der er dels det, at man ubegrundet har givet danske børn en af OECD's længste skoledage, uden af det har haft nogen effekt. Det synes jeg man har et politisk ansvar for. Man har hele det her fælles mål, som har bundet lærerne på deres hænder og fødder rent pædagogisk, og som for mange børn har gjort skoledagen meget ensidig og stram, og så har man gennemført store besparelser på folkeskolen. Der synes jeg, der er nogle advarselslamper, der blinker.

Egentlig tror jeg bare, jeg er glad for, at ministeren har en ambition om, at vi næste år skal være færdige med arbejdet med at give skolerne mere frihed, så tak for det. Hvornår vil ministeren melde ud, hvad der sker med frihedsforsøget i Holbæk og Esbjerg? For det ville man jo rulle ud til en tredjedel af kommunerne, og det fornemmer jeg ikke længere er aktuelt. Så hvad er planen i forhold til de to kommuner nu?

Kl. 17:33

Den fg. formand (Hans Kristian Skibby):

Så er det ministeren.

Kl. 17:33

Børne- og undervisningsministeren (Mattias Tesfaye):

Der er ikke sat nogen dato på, men det er klart, at skoleåret, der starter til august, jo er det sidste, som Holbæk og Esbjerg har inden for den nuværende lovgivning, og de begynder allerede planlægningen af skoleåret 2024/25 til efteråret. Så uret tikker, og vi har ikke ubegrænset tid til det.

Når spørgeren selv bringer OECD på banen, så synes jeg jo også, det er interessant at se skolehistorien i sin udvikling. Altså, nogle vil sige, at PISA-målingerne, OECD og Finansministeriets rolle i skolepolitikken jo også havde en årsag. Der stod faktisk en statsminister her på talerstolen engang i 00'erne og anklagede skolen for at være omfattet af rundkredspædagogik. Jeg var ikke enig med den statsminister i alt, men jeg syntes, der blev rettet en rigtig kritik af den måde, folkeskolen kørte på, da jeg gik i skole. Så jeg er også meget optaget af, at vi ikke bare ruller tiden tilbage til dengang, men at vi lærer af historien, og at vi også lærer af den stramme målstyring og den OECD-logik, som jeg synes har styret folkeskolen for meget, men at vi ikke benytter det til at rulle skolepolitikken og skoleudviklingen tilbage til 1980'erne og 1990'erne, for det havde ved gud også nogle udfordringer.

Kl. 17:34

Den fg. formand (Hans Kristian Skibby):

Det er en god debat, men ministeren skal stadig væk overholde taletiden ligesom alle andre. Den næste spørger er fru Mai Villadsen fra Enhedslisten. Værsgo.

Kl. 17:35

Mai Villadsen (EL):

Med den reprimande skal jeg også forsøge at gøre det inden for tidsrammen. Tak til ministeren for også at sætte nogle overskrifter på, i forhold til hvad ministeren og regeringen ser som nogle af de presserende emner, som man bør gøre noget ved i forhold til folkeskolen. Jeg kan jo kun erklære mig enig i forhold til det med frisættelse, en mere praktisk skole og inklusion, som er en stor udfordring, hvor der skal gøres noget andet, noget mere – tak for det.

Jeg håber virkelig – og det skal være en appel herfra – at regeringen har tænkt sig at inddrage nogle af de partier, som jo bl.a. indbefatter Enhedslisten, som ikke synes, at det var så klogt med folkeskolen dengang,og derfor ikke er med i et folkeskoleforlig. For jeg tror faktisk, at vi kan finde nogle gode løsninger i fællesskab i Folketinget. Så det var min appel.

Så havde jeg et spørgsmål i forhold til hvornår, men det opfatter jeg egentlig som besvaret. Så vil jeg gerne med fare for at overskride tidsgrænsen høre ministerens bemærkninger i forhold til den kritik, der har været, med hensyn til om det her vil føre til nedskæringer på fritidspædagogikken.

Kl. 17:36

Den fg. formand (Hans Kristian Skibby):

Så er det ministeren. Værsgo.

Kl. 17:36

Børne- og undervisningsministeren (Mattias Tesfaye):

Jeg vil starte med at sige tak til Enhedslisten og alle de andre partier, som i sidste uge var med til at lave en aftale om at afskaffe uddannelsesparathedsvurderingen og det, der blev kaldt studievalgsportfolioen. Så jeg er på ingen måde et sted, hvor jeg ikke ønsker at diskutere skolepolitik eller anden politik med Enhedslisten. Men det er klart, at forligskredsen selvfølgelig har en særlig rolle, fordi det er det, der ligesom er det politiske udgangspunkt for mig i enhver forhandlingssituation omkring folkeskolen.

Om fritidspædagogikken, mit eget lille hjertebarn, vil jeg sige: Jeg var i en sfo i går og tale med dem, og de bringer faktisk også den her diskussion op, og det er jo ikke, fordi de er modstandere af kortere skoledage. De vil meget gerne have børnene lidt tidligere, så de lige har lidt længere tid til at arbejde og også har mulighed for at lave flere fede ting, end man har, når skoledagen er lang. Men de får også strukket ressourcerne ud. Det anerkender jeg egentlig fuldstændig.

Jeg tænker selv, at det i første omgang for mig bare handlede om at få forlænget de frihedsgrader, der allerede var aftalt. Så det er det samme koncept, der er kørt med i 2 år, som ligger i det her lovforslag. Men jeg synes egentlig det, som nogle skriver i høringssvarene, er en relevant diskussion, nemlig om det skal være Folketinget eller kommunalbestyrelsen, der definerer, hvor de ekstra ressourcer skal bruges. Vi er i regeringen nok ikke lige et sted, hvor vi lige har 1 milliard mere at smide i, men man kunne godt stille spørgsmålet, om vi ved bedst her, eller om man også ved bedst i kommunalbestyrelsessalen.

Kl. 17:37

Den fg. formand (Hans Kristian Skibby):

Så er det spørgeren for anden runde, værsgo.

Kl. 17:37

Mai Villadsen (EL):

Det er en relevant diskussion, og den indrammer jo meget godt det dilemma, vi ofte står i, men jo i virkeligheden også det dilemma, kommunerne føler de står i. Jeg synes jo, at den tidligere ordfører fru Lotte Rod sagde det meget godt, dengang man indførte folkeskolereformen, i forhold til at ressourcerne ikke følger med tilbage igen, selv om de blev taget dengang. Så derfor er jeg glad for, at der er opmærksomhed på det, og jeg håber virkelig, det er noget, man enten i forhandlingerne med KL senere eller i finansloven vil tage op. Og tak for kvitteringen i forhold til forhandlingerne. Det håber jeg virkelig gælder både os, men også alle de andre partier, som ikke sidder i forligskredsen. Tak.

Kl. 17:38

Den fg. formand (Hans Kristian Skibby):

Ministeren.

Kl. 17:38

Børne- og undervisningsministeren (Mattias Tesfaye):

Altså, som jeg sagde før, er udgangspunktet for forhandlinger på folkeskoleområdet jo den forligskreds, der er, men der er ikke fra min side noget ønske om bredt på uddannelsespolitikken at skulle udelukke nogen. Så har jeg også prøvet selv at grave mig lidt ned i, hvad de kommunale udgifter egentlig er pr. barn, man har i sfo'en, som er det tilbud, som langt de fleste børn har, og det er lige knap 30.000 kr. om året. Før folkeskolereformen var det lige knap 40.000 kr. om året. Det er egentlig ikke faldet her over de sidste 5-6 år, men der var ligesom et knæk ned ved folkeskolereformen.

Kl. 17:38

Den fg. formand (Hans Kristian Skibby):

Der er en spørger mere, og det er fru Astrid Carøe fra SF. (Astrid Carøe (SF): Nej, det var en fejl. Det beklager jeg). Det er helt i orden. Så slap ministeren. Vi siger tak til ministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Børne- og Undervisningsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

10) 1. behandling af beslutningsforslag nr. B 60:

Forslag til folketingsbeslutning om en ny karakterskala i uddannelsessystemet.

Af Astrid Carøe (SF) m.fl.

(Fremsættelse 14.03.2023).

Kl. 17:39

Forhandling

Den fg. formand (Hans Kristian Skibby):

Forhandlingen er åbnet.

Jeg skal høre, om ordføreren for forslagsstillerne ønsker at motivere beslutningsforslaget eller vil bruge ordførertaletiden til sidst. Det sidste lader til at være tilfældet, så vi starter med børne- og undervisningsministeren, der vil redegøre for regeringens stilling til beslutningsforslaget. Værsgo.

Kl. 17:40

Børne- og undervisningsministeren (Mattias Tesfaye):

Tak til SF for at fremsætte forslaget om en ny karakterskala i uddannelsessystemet – et forslag, som jeg ved også blev fremsat under den tidligere regering. Forslaget pålægger regeringen inden udgangen af i år at indkalde til forhandlinger om en ny karakterskala i uddannelsessystemet.

Det er 17 år siden, at 7-trinsskalaen blev taget i brug, altså den nuværende skala. 13-skalaen – den, der var der, da jeg gik i skole – holdt i over 40 år, og før det blev Ørsteds skala i lidt forskellige variationer brugt i over 100 år. Så det accelererer.

Karakterskalaen er et meget centralt element i hele uddannelsessystemet, som anvendes på langt størstedelen af landets uddannelsesinstitutioner. En ændring af skalaen er derfor en ressourcekrævende opgave hele vejen rundt og forbundet med store omkostninger. Det kræver en kulturforandring, ikke kun i uddannelsessystemet, men også blandt elever og studerende og i samfundet generelt. For de gamle skalaer hænger ofte ved. F.eks. har elever og studerende i dag en tendens til kun at betragte 10 og 12 som gode karakterer, selv om karakteren 7 ligger mellem et 8- og et 9-tal på 13-skalaen, altså en over middel-karakter. En del af forklaringen kan være, at elevernes forældre bedst kender 13-skalaen og derfor betragter et 7-tal som under middel.

Selv mindre ændringer i karakterskalaen kan skabe utryghed og  forvirring blandt unge og deres familier. En ændring af skalaen bør derfor være en sjældenhed, der ikke foretages med let hånd. Og hvis den skal ændres, skal der sikres en god og langtidsholdbar løsning. Nogle af jer vil måske mene, at vi allerede har en løsning på hånden. Der har været nedsat en ekspertgruppe til ændring af karakterskalaen, som anbefalede en model for en ny skala, en videreudvikling af 7-trinsskalaen – en model, der bl.a. blev anbefalet, da den ifølge ekspertgruppen ville medføre en mindre implementeringsindsats end de øvrige modeller, som ekspertgruppen havde set på. Men uanset om der foretages store eller små ændringer i karakterskalaen, vil implementeringsindsatsen være omfangsrig, dyr og ressourcekrævende, og det vil medføre betydelige både statslige og kommunale udgifter, som der i hvert fald ikke i det her beslutningsforslag er afsat økonomi til.

Men det vigtige er, om en ny skala får den ønskede effekt. Den skal f.eks. løse kendte udfordringer. Den nuværende karakterskala er blevet koblet til børn og unges mistrivsel, fordi den muligvis bidrager til karakterpres i uddannelsessystemet. Men der er ikke klar evidens for, hvordan og om en ny karakterskala vil påvirke børn og unges trivsel, eller om den nuværende har gjort det. Regeringen ser med stor alvor på den stigende mistrivsel blandt børn og unge. Det er en af de store og vigtige og komplekse udfordringer, vi står med som samfund, og vi skylder både børn og unge at tage den problematik og kompleksiteten i den problematik alvorligt. Der er mange hypoteser i den offentlige debat om årsagerne til børn og unges mistrivsel, men vi har meget lidt solid viden om de konkrete årsager. Og jeg vil også selv tillade mig at erklære mig en smule skeptisk ved, om det er karakterskalaens skyld, at vi ser en stigning i børns og unges mistrivsel.

Vi har besluttet os for at nedsætte en kommission om det gode børne- og ungdomsliv, og det kommer vi også tilbage til senere på Folketingets dagsorden i dag. Det er en kommission, der skal gøre os klogere og komme med anbefalinger til, hvordan mistrivsel kan forebygges og afhjælpes.

Som det fremgår af regeringsgrundlaget, har vi i regeringen generelt ambitioner på undervisnings- og uddannelsesområdet. Vi har arrangeret vores første udspil, »Forberedt på fremtiden I«, som er regeringens forslag til en ny sammenhængende reformkurs på uddannelsesområdet, der skal fremtidssikre uddannelsessystemet. På mit eget ressortområde, Børne- og Undervisningsministeriet, har vi særlig ambitioner om at skulle styrke erhvervsuddannelserne, så vi kan få uddannet flere faglærte og hjælpe de 42.000 unge uden job og uddannelse ind på et nyt spor, bl.a. via fgu, den forberedende grunduddannelse. Derudover ønsker vi i regeringen at arbejde for et kvalitetsprogram for folkeskolen, der kan skabe mere frihed, som vi lige har talt om, mere ro, mere praktisk skole. Det skal tilsammen styrke skolens faglighed, så den bidrager til motivation og lyst til at lære og trivsel hos børn og unge.

En ændring af karakterskalaen er derfor ikke en prioritet for regeringen i 2023. Regeringen kan derfor ikke støtte forslaget om forhandling om en ny karakterskala i uddannelsessystemet i 2023. Det betyder dog ikke, at vi ikke kan tage en politisk drøftelse om eventuelle ændringer på et senere tidspunkt.

Jeg vil egentlig godt som en afslutning sige tak til forslagsstillerne, for jeg synes, det er positivt med en diskussion om også det her emne, særlig fordi intentionen er at fremme trivslen og det gode børne- og ungdomsliv. Tak for ordet.

Kl. 17:45

Den fg. formand (Hans Kristian Skibby):

Tak. Der er en række spørgere. Den første er fru Astrid Carøe fra SF.

Kl. 17:45

Astrid Carøe (SF):

Tak for det, og tak til ministeren for talen. Jeg kan til fulde forstå frustrationerne over, at det går hurtigere og hurtigere i vores uddannelsessystem, og jeg deler dem også fuldstændig. Men vi kan jo heller ikke bare sige, at fordi det er meget kort tid siden, vi lavede en ny skala sidst, skal vi ikke lytte til de mange eksperter og folk, der bruger skalaen til daglig, og som siger, at den ikke fungerer, som det var intentionen. Derfor tror jeg desværre, det er nødvendigt – eller det jeg er faktisk ret sikker på – at lave det om, og det siger det her ekspertudvalg, som den tidligere socialdemokratiske regering faktisk nedsatte til at se på karakterskalaen, jo også, nemlig at det er nødvendigt med en ny skala. De havde forskellige bud og, som ministeren også var inde på, forskellige bud på omkostningerne heraf. Forslaget her er jo simpelt hen bare, at vi sætter os ned og lige taler om det igen og ser, om det ikke kan give mening at lave en ny skala. Hvad er der sket, siden man nu ikke vil lytte til ekspertudvalget, som i hvert fald ministerens parti selv har været med til at nedsætte?

Kl. 17:46

Den fg. formand (Hans Kristian Skibby):

Så er det ministeren.

Kl. 17:46

Børne- og undervisningsministeren (Mattias Tesfaye):

Jeg vil godt starte med at sige, at jeg ikke har sagt, at vi ikke vil lytte til ekspertudvalget. Det fremgår ikke af regeringsgrundlaget, at vi ønsker en ny karakterskala, og derfor vil det også for regeringen være en ny politik at skulle lægge en ny karakterskala frem. Og det ærlige svar er nok bare, at tallerknen er rigeligt fuld på Børne- og Undervisningsministeriets område og på uddannelsesområdet i 2023, og derfor er vi ikke i nærheden af at kunne forpligte os på at have en kvalificeret diskussion af en ny karakterskala. Så det er simpelt hen bare – i diskussionen af, om regeringen overhovedet skal gå ind for, at der skal være en ny karakterskala – et spørgsmål om, at det er noget nede på prioriteringslisten i forhold til nogle af de andre temaer, jeg nævnte i min tale.

Kl. 17:47

Den fg. formand (Hans Kristian Skibby):

Så er det spørgeren for anden runde.

Kl. 17:47

Astrid Carøe (SF):

Tak for det. Jeg er glad for at høre, at det i hvert fald ikke er en helt lukket dør i forhold til en ny karakterskala, men det kan også undre en smule. Jeg er med på, at vi har en ny regering, men to ud af tre af regeringspartierne var jo i hvert fald for at lave en ny skala inden valget. Så det er fint, hvis man ikke tænker, vi kan komme i mål med det i løbet af 2023, men forestiller ministeren sig, at vi skal vente, til den her trivselskommission, som heller endnu ikke er nedsat, kommer med nogle anbefalinger, som måske indeholder en ny karakterskala, eller hvor længe tænker ministeren at vi skal vente på at få de her drøftelser, hvis det ikke skal være i 2023?

Kl. 17:47

Den fg. formand (Hans Kristian Skibby):

Så er det ministeren.

Kl. 17:47

Børne- og undervisningsministeren (Mattias Tesfaye):

Det er ikke en lukket dør for, at den her regering vil diskutere karakterskala. Vi anerkender sådan set de problemstillinger, som den ekspertgruppe peger på, f.eks. karakteren -3, de store hop, der er fra 4 til 7 og til 10. Alt det anerkender vi sådan set. Jeg synes selv, det er rigtigt. Og når vi ikke vil forpligte os på forhandlinger i 2023, skal det ikke betragtes, som om at vi mener, at den nuværende karakterskala er perfekt, overhovedet ikke. Jeg ser ikke den tætte sammenhæng mellem de trivselsudfordringer, der er blandt børn unge, og karakterskalaen. Så for min skyld behøver man på ingen måde, hvis der skal være et forhandlingsforløb, at vente på en kommission. Jeg synes egentlig, at karakterskalaen bør kunne stå for sig selv og diskuteres i sig selv uafhængigt af det.

Kl. 17:48

Den fg. formand (Hans Kristian Skibby):

Så er det hr. Jacob Mark, SF. Værsgo.

Kl. 17:48

Jacob Mark (SF):

Med den nye karakterskala lavede man jo en helt ny måde at tænke uddannelse på, og det er i virkeligheden det, der er mest interessant her. Man gik jo fra, at når du kom ind i et eksamenslokale, så jo mere du kunne, hvis du var kreativ, og jo mere, du vidste, fik du en bedre og bedre karakter, til at de unge i dag kommer ind, og så starter de fra toppen, og for hver fejl, de begår, bliver de revet ned. Så selvfølgelig har det da noget med vores børns og unges trivsel at gøre.

Vi ved jo, at noget af det, der fylder derude, er en nulfejlskultur. Og hvorfor har den spredt sig? Ikke alene på grund af karakterskalaen, men bl.a. også, fordi karakterskalaen, som har så afgørende betydning for vores uddannelsessystem, fordrer en nulfejlskultur. Og så har man også minuskarakteren, som vi ved presser dem, der er mest udsatte, og man har de store spring på skalaen, som betyder, at det har en større omkostning, hvis man ikke får en god karakter. Alt det her har en samlet uddannelsessektor jo peget på. Nu står ministeren så lidt nølende, på trods af at Socialdemokratiet i årevis har også ment, at man skulle have en ny karakterskala, og siger: Måske en dag. Og det står i hvert fald ikke i regeringsgrundlaget, men hvorfor gør det så ikke det?

Kl. 17:49

Den fg. formand (Hans Kristian Skibby):

Så er det ministeren.

Kl. 17:49

Børne- og undervisningsministeren (Mattias Tesfaye):

Jeg vil ikke sige, at jeg er nølende. Jeg er bare ærligt om, hvordan prioriteringerne er. Så er det jo rigtigt, at den måde, man beskriver tildelingen af karaktererne på, handler om at trække fra 12 i stedet for at lægge til i bunden, kan man sige. Så det vil altid være en glasset er halvtomt eller glasset er halvfyldt-diskussion. Det synes jeg også har en pædagogisk udfordring i sig af indlysende årsager.

Jeg vil bare stadig væk godt erklære mig skeptisk over for, at det skal betragtes som en af de væsentligste årsager til, at der er mistrivsel. For så står man i hvert fald tilbage med spørgsmålet: Hvorfor er det så et fælles fænomen, vi har i hele den vestlige verden, også i de lande, hvor man ikke har lavet om på sin karakterskala i mange årtier.

Kl. 17:50

Den fg. formand (Hans Kristian Skibby):

Så er det spørgeren for anden runde.

Kl. 17:50

Jacob Mark (SF):

Der er da ingen, der påstår, at karakterskalaen alene er årsagen til den store mistrivsel. Det, som der er mange der påstår – bl.a. mig selv – er, at det er en markant anderledes måde at tænke uddannelse på, som fører til en nulfejlskultur, som ikke er god for dem, der skal give feedback til eleverne, og derfor bør den laves om.

Jeg synes faktisk, at ministeren er lidt nølende, for en prioritering er jo at sige: Det kommer vi ikke til at lave, fordi vi har noget andet. Men så langt vil ministeren jo ikke gå. Ministeren siger: Måske en dag, bare ikke i 2023, vil vi tage stilling til det.

Der er mit spørgsmål bare: Hvad er det, der er sket, når Venstre, Socialdemokratiet og Moderaterne inden regeringsforhandlingerne gik ind for en ny karakterskala og nu ikke engang ved, hvad de selv mener?

Kl. 17:51

Den fg. formand (Hans Kristian Skibby):

Så er det ministeren.

Kl. 17:51

Børne- og undervisningsministeren (Mattias Tesfaye):

Jeg hævder ikke, at der er nogen, der siger, det alene er karakterskalaens skyld, men jeg synes måske, den bliver tillagt lidt rigelig værdi i forhold til det, jeg tror, den kan holde til. Og så siger jeg bare at det her jo ikke kun handler om Børne- og Undervisningsministeriets ressort; det har af indlysende også sammenhængen med Uddannelses- og Forskningsministeriet, hvor man for tiden er i gang med at forhandle om ændringer af universitetetsreformen. Jeg har selv et ønske om det, vi talte om på folkeskoleområdet før, erhvervsskoleområdet, den forberedende grunduddannelse og meget andet. Det ligger bare længere oppe på prioriteringslisten i 2023 end en ny karakterskala. Så det er egentlig bare det, jeg siger: Vi kan ikke forpligte os til at have et kvalificeret forhandlingsforløb i 2023 om en ny karakterskala, fordi jeg synes, der er rigeligt andet på tallerkenen i år.

Kl. 17:52

Den fg. formand (Hans Kristian Skibby):

Der er en spørger mere, og det er fru Marlene Harpsøe fra Danmarksdemokraterne.

Kl. 17:52

Marlene Harpsøe (DD):

Mange tak. Af det her beslutningsforslag fremgår det: Folketinget pålægger regeringen inden udgangen 2023 at indkalde til forhandlinger om en ny karakterskale i uddannelsessystemet. Ministerens svar er så: Jamen regeringens prioriteringer for 2023 er sådan set fyldt helt op. Det kan man have forståelse for. Hvis der nu havde stået inden udgangen af 2024, ville regeringen så stemme for?

Kl. 17:52

Den fg. formand (Hans Kristian Skibby):

Så er det ministeren.

Kl. 17:52

Børne- og undervisningsministeren (Mattias Tesfaye):

Formentlig ikke, og det er bl.a. fordi, at for at vi kan forpligte os til at indkalde til forhandlinger, skal vi have finansieringen på plads, en implementeringshorisont, en politik og meget andet, og derfor kan vi ikke ligesom lade regeringens dagsorden diktere af, hvad der har været af beslutningsforslag. Vi bliver nødt til at få gennemført det, der står i vores regeringsgrundlag, som det primære og som det første. Og så er der en række andre dagsordener, som er legitime, og som ikke er nævnt i regeringsgrundlaget. Og jeg synes faktisk, at det her er en af dem. Man kunne også nævne tilstedeværelsen af skærme, som SF's ordfører tog op under det sidste beslutningsforslag, og meget andet, som jeg meget gerne, hvis der er tid og ressourcer og overskud, vil mose op på prioriteringslisten.

Det ærlige svar er bare, at det her ikke er en lille ting. Heller ikke selv om man indfører den karakterskala, der står i beslutningsforslagets bemærkninger. Det er en kæmpe stor ting at skulle ændre, særlig hvis man tilføjer, at det ikke kun er tallene, man ændrer, men også det, at man fylder op fra bunden i stedet for at trække ned fra toppen. Det er en gigantisk ændring, som har stor betydning for hundredvis af institutioner og titusindvis af ansatte i den danske undervisningssektor. Og jeg vil bare være ærlig og sige, at det kommer ikke til at ske i 2023.

Kl. 17:54

Den fg. formand (Hans Kristian Skibby):

Så er det spørgeren for sin anden korte bemærkning. Værsgo.

Kl. 17:54

Forhandling

Marlene Harpsøe (DD):

Men det, jeg lidt hører ministeren sige her, er, at fordi man som flertalsregering har nogle bestemte politiske ambitioner, man har skrevet i et regeringsgrundlag, vil man ikke lade andre partier komme med tilsvarende ambitioner, som regeringen så ønsker at være lydhør over for og rykke ind på dagsordenen. Det er det, jeg hører ministeren sige i dag, og det bekymrer mig faktisk.

Kl. 17:54

Den fg. formand (Hans Kristian Skibby):

Så er det ministeren.

Kl. 17:54

Børne- og undervisningsministeren (Mattias Tesfaye):

Jamen alle partier har jo ret til at sige, hvad der er deres prioriteringer. Det er jo helt legitimt, og vi har også vores i regeringen. Vi lige forhandlet en finanslov med fire andre partier, der også har fået lidt uddannelsespolitik ind i finansloven, i sidste uge lavede vi en aftale om uddannelsesparathedsvurderingen, og der er studievalgsportfolioen, hvor der også er masser af aftryk fra andre partier. Sådan vil det jo altid være. Men jeg bliver bare spurgt, hvad regeringens prioriteter er, og det er ikke vores prioritet at indkalde til forhandlinger i 2023 omkring en karakterskala. Vores prioriteringer er først og fremmest det, der fremgår af vores eget regeringsgrundlag, og i de forhandlinger, der vil være undervejs, kommer der selvfølgelig alle mulige prioriteringer ind fra andre partier. Men det bliver ikke os, der i 2023 indkalder til forhandlinger om karakterskalaen.

Kl. 17:55

Den fg. formand (Hans Kristian Skibby):

Vi siger tak til børne- og undervisningsministeren. Og så går vi over til ordførerrækken, lidt senere end formanden gerne ville, men værsgo til Thomas Skriver Jensen, Socialdemokraterne.

Kl. 17:55

(Ordfører)

Thomas Skriver Jensen (S):

Tak for det, formand, og tak til SF for det her beslutningsforslag og dermed også muligheden for at diskutere vores karakterskala og vores uddannelsespolitiske problemer generelt.

Helt konkret ønsker SF at pålægge regeringen at indkalde til forhandlinger om en ny karakterskala inden udgangen af indeværende kalenderår, altså 2023. I Socialdemokratiet er vi ambitiøse på vegne af vores uddannelsessystem, hvilket tydeligt udspiller sig i regeringsgrundlaget, som opstiller en række vigtige mål for at skabe bedre uddannelser i Danmark. Vi ønsker en grundskole, som er mere virkelighedsnær, hvor undervisningen motiverer flere elever til fordybelse, hvor mulighederne er bedre for de elever, som lærer bedst med en praktisk tilgang til læring, hvor flere elever trives bedre, og hvor vi kan give nogle svar til de elever, som sidder med fødderne oppe nede på bagerste række og stiller spørgsmålene: Hvorfor skal jeg lære det her, og hvad skal jeg bruge det her til? Det skylder vi eleverne.

Vi ønsker bedre muligheder for potentialegruppen på omkring 42.000 unge, som i dag for står uden for både uddannelse og arbejdsmarked. Det er en gruppe unge, som fortjener mere, end vi giver dem i dag. Hvad end det skyldes et fysisk handicap, et forfejlet uddannelsesforsøg eller noget helt tredje, så skal samfundet være bedre til at gribe de unge. Vi ønsker, at flere unge vælger en faglært uddannelse, og vi ser det som et problem, at optaget på landets erhvervsskoler er faldende. Det gør det sværere at løse klimakrisen, og det svækker vores velfærdssamfund. Og hvis vi skal lykkes med den ambition, kræver det bedre sammenhæng, et større samspil mellem erhvervsskole og grundskole, det kræver mere oplysning til unge, som står over for et uddannelsesvalg, og så kræver det investeringer i kvalitet.

Når jeg lige nævner det her tre fokusområder, er det ikke, fordi jeg er blevet konfus, og det er heller ikke, fordi jeg prøver at skabe en større depression her i lokalet over mængden af brændende platforme i vores uddannelsessystem end højst nødvendigt. Det er bare for at sætte problemerne lidt i perspektiv. For en ny karakterskala er en stor mundfuld, og det er behæftet med store usikkerheder, bekymringer og nervøsitet blandt institutioner, blandt lærere, blandt forældre og, næsten vigtigst af alt, blandt elever, foruden en regning, der mig bekendt ikke samles op i forslaget, sådan som det ligger her.

I Socialdemokratiet anerkender vi faktisk det problem, som SF rejser med det her beslutningsforslag, og vi vil heller ikke afvise at gå nærmere ind i en drøftelse af karakterskalaen på et senere tidspunkt. Vi mener bare ikke, at det på nuværende tidspunkt bør være en topprioritet at ændre den skala, vi har nu, og derfor støtter vi ikke forslaget.

Kl. 17:58

Den fg. formand (Hans Kristian Skibby):

Tak, og der er nogle spørgsmål til ordføreren. Den første spørger er fru Astrid Carøe fra SF.

Kl. 17:58

Astrid Carøe (SF):

Tak for det, og tak for ordførerens passionerede tale om vores uddannelsessystem. Jeg deler mange af overvejelserne omkring, hvilke brændende platforme vi har. Nu er det bare engang sådan, at vi jo har startet det her arbejde, og at Socialdemokratiet inden valget mente, at det her var et vigtigt sted at sætte ind i forhold til at lave en ny karakterskala, og derfor undrer det mig, at man pludselig synes, at det i hvert fald er knap så vigtigt.

Jeg kunne godt tænke mig at spørge ordføreren ind til, hvad ordføreren tænker om de elever, der sidder i folkeskolen og oplever at få -3. Det er ikke mange, der gør det, men dem, der gør, siger, at de føler, at de er dumpet i livet. Tænk, at man kan få et tal, som er i minus og altså dårligere end nul. Du er dårligere end nul. Hvad er det for et signal, vi sender til de elever? Kunne ordføreren ikke forestille sig, at det ville være rigtig fint at få ændret det, så vi ikke sender det signal til eleverne, også nu, hvor vi har fjernet uddannelsesparathedsvurderingen, og så man ikke får at vide, at man på minusniveau er dårligt til noget i vores skolesystem?

Kl. 17:59

Den fg. formand (Hans Kristian Skibby):

Så er det ordføreren.

Kl. 17:59

Thomas Skriver Jensen (S):

Jo, og det er også derfor, jeg siger, at jeg overhovedet ikke vil afvise, at vi på et tidspunkt skal gå ind i diskussioner om det her. For mig er det bare væsentligt vigtigere at tage hånd om de, så vidt jeg husker godt 10 pct. af unge – 10 pct.! – der i dag går ud af vores folkeskole uden faktisk at kunne læse og skrive. Det ser jeg bare som et større problem end selvforståelsen hos elever, som ville få et minus. Det betyder ikke, at jeg ikke anerkender, at det er et vigtigt problem. Så vi bliver nødt til at diskutere, om man kan have en karakterskala, der kan gå i minus; det vil jeg gerne være med til. Men jeg synes, at det andet er vigtigere, og jeg synes, at det kræver vores fulde fokus, og jeg vil være bekymret for, at hvis vi trækker en hel masse problemer ned over hovedet på både os herinde, men sådan set også institutionerne derude, bliver det et stressende virvar, der bliver svært at forholde sig til. Det er min bekymring.

Kl. 17:59

Den fg. formand (Hans Kristian Skibby):

Fru Astrid Carøe for en anden kort bemærkning.

Kl. 18:00

Astrid Carøe (SF):

Jamen det paradoksale er jo lidt, at det nok er de samme elever, vi taler om, altså de 10 pct., der ikke lykkes med at komme igennem folkeskolen. De skal jo helst ikke have -3; det er i hvert fald ikke særlig motiverende at få det tal i dag.

Nå, men jeg kunne godt tænke mig at spørge ordføreren om noget andet, for jeg synes faktisk, at jeg har fremsat et enormt løst beslutningsforslag, i forhold til at vi bare skal starte nogle forhandlinger. Jeg siger ikke, hvad for en skala det skal være, eller hvordan det skal være, eller hvor meget det skal koste. Jeg siger, at vi skal mødes og tale om det her. Hvad nu, hvis vi stillede et ændringsforslag, så det hed 2024 eller et eller andet, så vi udvidede det, så Socialdemokratiet og de andre regeringspartier fik lidt mere tid til at drøfte det her internt, kunne Socialdemokratiet så forestille sig at bakke op om det her beslutningsforslag, som simpelt hen bare handler om forhandlinger om en ny skala, ikke hvilken skala det skal være, eller hvilket omfang det skal have?

Kl. 18:00

Den fg. formand (Hans Kristian Skibby):

Så er det ordføreren.

Kl. 18:00

Thomas Skriver Jensen (S):

Det, der er vigtigt for mig, bare for lige at tage fat på den første kommentar, er ikke tallet i sig selv. Det er, at vi får skabt en skole, hvor de elever, som får -3 eller 00 eller for den sags skyld lige klarer den med et 02, bliver dygtigere, hvor de får bedre muligheder for at kunne lære, og hvor de, hvis de har behov for at lære mere med noget praktik, får mulighed for det. Og for at følge op på det sidste spørgsmål vil jeg sige, at jeg ikke ved, hvor lang tid det tager. Altså, det er jo nogle ret omfattende problemer. Det kan jeg ikke sige noget om hvor lang tid kommer til at tage at løse, så det bliver svært at svare på.

Kl. 18:01

Den fg. formand (Hans Kristian Skibby):

Så er det fru Marlene Harpsøe fra Danmarksdemokraterne. Værsgo.

Kl. 18:01

Marlene Harpsøe (DD):

Mange tak. Vi kan jo forstå på børne- og undervisningsministeren, at regeringen har nogle klare ambitioner og prioriteringer, som ikke lige er en ændring af karakterskalaen. Det er bl.a. erhvervsuddannelserne, og hr. Thomas Skriver Jensen sagde det jo også meget klart i sin ordførertale, at det er der, hvor man virkelig har nogle ambitioner. Der skal ske noget nu og her. Det var nærmest en brændende platform. Og i Danmarksdemokraterne er vi fuldstændig enige. Der skal jo ske noget i forhold til erhvervsuddannelserne.

Hvordan forklarer Socialdemokraternes ordfører så, at det udspil, som man har fremlagt fra Socialdemokraternes og regeringens side i forhold til »Forberedt på fremtiden I«, først frigiver midler til erhvervsuddannelserne i 2028 og 2029? Det er jo ikke ligefrem udtryk for, at det er en brændende platform, er det?

Kl. 18:02

Den fg. formand (Hans Kristian Skibby):

Så er det ordføreren.

Kl. 18:02

Thomas Skriver Jensen (S):

Nej, det vil jeg give fru Marlene Harpsøe fuldstændig ret i. Men der er jo heller ikke nogen fra Socialdemokratiet, der har sagt, at det her bliver det sidste udspil på erhvervsuddannelsesområdet, der kommer fra vores side.

Hvis jeg bare skal knytte et par ord til, hvad jeg synes er det største problem i forhold til erhvervsuddannelserne, så er det måden, vi fordeler pengene på. Vi bliver da simpelt hen nødt til at diskutere det, der skete sidste år. Altså, når optaget på erhvervsuddannelserne falder med 17 pct. på et enkelt år, bliver der 500 mio. kr. mindre at lave erhvervsuddannelser for. Det er 800 færre ansatte på landets erhvervsuddannelser. Det system bliver vi da på en eller anden måde nødt til at diskutere, og det vil jeg rigtig gerne være med til. Det står også ret klart og tydeligt i regeringsgrundlaget, at vi bliver nødt til at finde en mere fornuftig økonomisk fordelingsmodel.

Kl. 18:03

Den fg. formand (Hans Kristian Skibby):

Så er det fru Marlene Harpsøe for sin anden korte bemærkning.

Kl. 18:03

Marlene Harpsøe (DD):

Det glæder mig at høre, at den dør i hvert fald ikke er lukket. Men vi kan jo så høre, at ambitionen om at kigge på hele karakterskalaen er en dør, der er lukket. Er det sådan en tendens, som man som flertalsregering har tænkt sig at fortsætte, altså at der er ingen andre end regeringen, der må sætte en dagsorden, i forhold til hvad der skal ske på Børne- og Undervisningsministeriets område?

Kl. 18:03

Den fg. formand (Hans Kristian Skibby):

Så er det ordføreren.

Kl. 18:03

Thomas Skriver Jensen (S):

Det mener jeg overhovedet ikke. Jeg mener sådan set heller ikke, at jeg står og siger, at det her ikke er noget, vi skal diskutere på et eller andet tidspunkt. Jeg mener bare, at vi står med nogle ret brændende platforme i forhold til nogle unge mennesker, der har desperat brug for vores hjælp: de unge, der ikke kan læse og skrive, når de går ud af folkeskolen; potentialegruppen, som står uden for job og uddannelse; og så fremtidens faglærte, som vi får hårdt brug for, både for at sikre et godt velfærdssamfund og for at sikre, at vi kommer godt igennem eller faktisk får løst klimakrisen.

Det er bare vigtigere prioriteringer for Socialdemokratiet end at ændre karakterskalaen lige nu, og jeg tror, at det bliver noget rod at gøre samtidig, så det ville jeg være bekymret for.

Kl. 18:04

Den fg. formand (Hans Kristian Skibby):

Så er det hr. Jacob Mark fra SF.

Kl. 18:04

Jacob Mark (SF):

Altså, når socialdemokrater virkelig siger noget klogt, er det ikke noget, jeg sådan lige glemmer. Jeg kunne selvfølgelig godt sætte fingeren på det, ordføreren sagde, som virkelig var klogt, omkring erhvervsuddannelserne, som jeg synes var rigtig klogt, men det var faktisk en anden socialdemokrat, jeg lige vil spørge lidt ind til. For en tidligere uddannelsesminister, fru Ane Halsboe-Jørgensen, sagde i sidste valgperiode, at når en karakterskala får så mange kritiske ord med på vejen og så mange negative bemærkninger fra uddannelsessektoren, har man et politisk ansvar for at ændre den – så har man et politisk ansvar for at ændre den. Og det var jeg fuldstændig enig i. Er ordføreren enig?

Kl. 18:04

Den fg. formand (Hans Kristian Skibby):

Så er det ordføreren.

Kl. 18:04

Thomas Skriver Jensen (S):

Jeg kan godt blive ved med at stå og gentage mig selv. Jeg har på intet tidspunkt sagt, at karakterskala ikke er noget, vi kommer til at diskutere, men jeg synes bare, at det største politiske ansvar ligger i, at vi har unge mennesker, 10 pct. af en ungdomsårgang, der går ud af folkeskolen uden at kunne læse og skrive. Det synes jeg bare fylder mere end kritik fra en sektor. At der er unge mennesker, der går ud af vores grundskole i dag uden at kunne læse og skrive, synes jeg er helt vildt. At der er 42.000 unge mennesker, der står uden job og uddannelse, synes jeg bare er vigtigere. Jeg synes, det er vigtigere, at vi fokuserer på det nu. Jeg vil så senere spørge SF's ordfører om, om ikke også man tror, at det bliver noget rod, hvis man både skal indstille sig på en ny karakterskala og samtidig skabe en folkeskole, der favner bredere. Det tror jeg det bliver, og jeg synes, det er et urimeligt krav at stille til de skolelærere, der skal føre det ud i livet.

Kl. 18:05

Den fg. formand (Hans Kristian Skibby):

Hr. Jacob Mark for anden korte bemærkning.

Kl. 18:05

Jacob Mark (SF):

Ja, det tror jeg så faktisk ikke. For jeg tror, at når man har en karakterskala, der bidrager til en nulfejlskultur, rammer det nemlig nogle af de unge, som ordføreren taler om. Så må jeg bare sige, at der jo også var de problemer, som ordføreren beskriver, med unge, der ikke kunne lide at gå i skole, eller som vi ikke fik lavet en fed undervisning for, da uddannelsesministeren i sidste valgperiode ville lave karakterskalaen om. Det var ikke sådan, at erhvervsuddannelserne ikke blødte der. Der var analysen fra det kongelige danske Socialdemokrati, at der kunne man godt begge ting samtidig. Hvorfor kan man ikke lave begge ting om samtidig nu?

Kl. 18:06

Den fg. formand (Hans Kristian Skibby):

Så er det ordføreren.

Kl. 18:06

Thomas Skriver Jensen (S):

Fordi det kommer til at blive noget rod. Hvis man skal bede de ansatte, der skal føre det ud i livet, de skolelærere, som både skal finde ud af, hvordan vi omstiller os til at kunne lave en helt anderledes form for læring, end vi gør i dag, samtidig med et helt nyt karaktersystem, så tror jeg ikke, vi får det bedste output bagefter.

Kl. 18:06

Den fg. formand (Hans Kristian Skibby):

Så er det fru Mai Villadsen, Enhedslisten. Værsgo.

Kl. 18:06

Mai Villadsen (EL):

Jeg havde egentlig ikke tænkt mig at tage ordet, men nu blev jeg lidt kaldet til det alligevel. For jeg er sådan set fuldstændig enig med ordføreren i, at der er en brændende platform, når det gælder erhvervsuddannelserne, og når det gælder de unge mennesker, som jo ender uden for både uddannelse og arbejdsmarked. Men jeg må sige, at jeg synes, det er at tale ned til lærerne at sige, at de ikke kan gøre to ting på en gang. Altså, underviserne i vores uddannelsessystem har været i gang med at implementere hundredvis af forandringer på en gang, og de er faktisk lykkedes ret godt med det, på trods af at mange af de forandringer har været tåbelige. Så jeg synes måske nok, det er sådan en lidt mærkelig måde at argumentere på – at man ikke kan gøre to ting på en gang. Altså, vi har med undervisere at gøre, der gør rigtig meget. Så er det fair nok at synes, at det her er den forkerte prioritering. Jeg er ikke enig, men sådan er det. Men jeg synes, det er en mærkværdig måde at argumentere på. Det er det ene.

Det andet er, at når man så siger, at man gerne vil prioritere, forstår jeg bare ikke regeringens rækkefølge. Hvorfor dælen vælger man at give en masse skattelettelser i en finanslov og ikke sætte flere nye penge af til erhvervsuddannelserne, som man jo ikke gjorde i går, da man landede en finanslov?

Kl. 18:07

Den fg. formand (Hans Kristian Skibby):

Så er det ordføreren.

Kl. 18:07

Thomas Skriver Jensen (S):

Den der overordnede finansieringsfordeling i en finanslov tænker jeg at fru Mai Villadsen må stille spørgsmål om til en anden end en erhvervsuddannelsesordfører. Men jeg vil sådan set gerne forholde mig til det første, der bliver sagt, for jeg er uenig i, at det er tale ned til lærerne. Jeg synes faktisk, det er at passe på deres arbejdsmiljø. Altså, det er da urimeligt at stille krav til, at de skal skabe en undervisning, der kommer til at blive så markant anderledes, og blive bedre til at favne nogle unge mennesker, som man ikke har kunnet i rigtig, rigtig mange år, samtidig med at skulle indstille sig på en helt ny karakterskala. Så det synes jeg overhovedet ikke er at tale ned til lærerne – jeg synes faktisk, det er at passe på deres arbejdsmiljø.

Kl. 18:08

Den fg. formand (Hans Kristian Skibby):

Så er det fru Mai Villadsen i anden runde.

Kl. 18:08

Mai Villadsen (EL):

Det kommer fra et parti, som indførte skolereformen. Men fair nok, den har man jo fundet ud af var en dårlig idé.

Altså, jeg må bare sige, at lærernes arbejdsmiljø ikke bliver bedre af at skulle give 03 eller -3 til elever. Jeg har selv haft en far, som stod i den situation, og som havde det ad h til over at skulle sige til nogle unge mennesker: I kan ikke komme ind på den erhvervsuddannelse, I gerne vil; jeres uddannelsesmuligheder er sådan set ødelagt, fordi jeg skal give jer den her karakter. Det er ikke et godt arbejdsmiljø. Og det er derfor, at eksperter og undervisere jo har sagt: Vi har altså brug for en ny karakterskala; her er der en brøler.

Så jeg vil fastholde, at jeg synes, det er fair at snakke om lærernes arbejdsmiljø; det er sindssyg vigtigt. Men det her synes jeg nu alligevel er at tale en smule ned til dem.

Kl. 18:09

Den fg. formand (Hans Kristian Skibby):

Så er det ordføreren.

Kl. 18:09

Thomas Skriver Jensen (S):

Det ved jeg ikke hvad jeg skal sige til. Altså, jeg tror egentlig ikke, jeg mener, at det er dårligt for en lærers arbejdsmiljø at skulle vurdere elever, de har til daglig, på de evner, de har. Det er jo en del af jobbet ved at være lærer. Det eneste, jeg prøvede at sige, var bare, at hvis man giver et menneske for mange opgaver, som skal føres ud i livet på en gang – og det kan jeg huske, fra da jeg selv var tillidsrepræsentant ude på en virksomhed – risikerer man bare, at det bliver noget rod. Og det er sådan set ikke for at tale ned til skolelærere, og det er heller ikke for at sige, at det ikke er nødvendigt, at vi tager en diskussion om karakterskalaen på et tidspunkt, men jeg tror bare, at rækkefølgen, vi gør det i, bliver vigtig.

Kl. 18:09

Den fg. formand (Hans Kristian Skibby):

Tak. Vi går videre til en spørger mere, og det er fru Franciska Rosenkilde fra Alternativet.

Kl. 18:10

Franciska Rosenkilde (ALT):

Tak for det. Jeg vil gerne blive lidt i samme tråd som fru Mai Villadsen. Kunne man ligefrem forestille sig, at det faktisk ville løse nogle af problemerne, hvis man begynder at samtænke udfordringerne og faktisk derved laver løsninger, som er lidt bredere, end at man hver gang isoleret set kun tager det ene problem ad gangen? For det her er jo ikke nye problemer – de bliver sjovt nok ved med at være der. Kunne det være, fordi man lige præcis ikke gør det, der er løsningen, nemlig at man samtænker problemerne? Tak.

Kl. 18:10

Den fg. formand (Hans Kristian Skibby):

Så er det ordføreren.

Kl. 18:10

Thomas Skriver Jensen (S):

Nu bliver det meget generelt. Jeg tror ikke generelt, at jeg er modstander af at samtænke problemer, hvis det giver mening. Jeg tror bare, at lige præcis de problemer, der er i vores uddannelsessystem lige nu, er så komplekse og så store, at det at tage hul på det enorme stykke arbejde, både ressourcemæssigt, økonomisk og i forhold til at stille krav til skolelærere, til elever, til forældre og institutioner osv., bliver for stort et stykke arbejde at tage hul på samtidig. Men jeg lytter gerne, hvis ordføreren har et godt, konkret bud på, hvordan det kan tænkes sammen.

Kl. 18:11

Den fg. formand (Hans Kristian Skibby):

Så er det spørgeren for anden korte bemærkning.

Kl. 18:11

Franciska Rosenkilde (ALT):

Jeg skal bare forstå det. Tænker ordføreren ikke, at karakterskala, mistrivsel og arbejdsforhold eventuelt kunne hænge sammen?

Kl. 18:11

Den fg. formand (Hans Kristian Skibby):

Så er det ordføreren.

Kl. 18:11

Thomas Skriver Jensen (S):

Jeg har ikke set noget konkret, som fuldstændig entydigt peger på, at mistrivsel og karakterskala hænger sammen. Jeg oplever faktisk ret mange unge, der siger, at det er rart at have noget at forholde sig til. Hvis man er i en klasse – dem eksisterer der nogle af – hvor man er gået en lille smule væk fra det her med karakterer og i stedet for giver en hel masse feedback, så oplever man alligevel, at eleverne siger: Nå, men hvor ligger jeg så henne i et karaktermæssigt scenarie?

Kl. 18:11

Den fg. formand (Hans Kristian Skibby):

Vi siger tak til ordføreren fra Socialdemokraterne. Den næste ordfører er fra Venstre, og det er fru Anni Matthiesen.

Kl. 18:12

(Ordfører)

Anni Matthiesen (V):

Tak for det, formand. Og tak til SF for at rejse debatten her i dag i salen omkring karakterskalaen. Jeg vil gerne indlede med at sige, at vi i Venstre egentlig er rigtig positive over for at drøfte karakterskalaen. Og jeg vil også sige, at det er noget af det, som vi faktisk også i Venstre har rejst ad flere omgange, fordi vi mener, at 7-trinsskalaen, som vi har nu, er uhensigtsmæssig, og at den trænger til nogle ændringer.

Når det så er sagt, er det også på den måde, som ministeren også var inde på, at der er nogle vildt vigtige ting, som vi rent ud sagt får på plads – og måske hellere i dag end i morgen. Ministeren var selv inde omkring det, altså hvordan vi får sikret mere praksisfaglighed i folkeskolen, og hvordan vi også får sikret bedre erhvervsuddannelser. Jeg kan også sige, at noget af det, som jeg selv brænder rigtig meget for, er, hvordan vi også får sikret en bedre inklusion og dermed også mere ro i klasserne.

Så jeg kan egentlig kun sige, at vi i Venstre glæder os til, når vi skal have debatten og diskussionerne omkring en ny karakterskala. Vi tager positivt imod det, og vi mener også, at det er vigtigt. Men jeg anerkender også helt klart, som ministeren beskrev det, at der er rigtig, rigtig meget på tallerkenen lige nu, og jeg anerkender også, at der er noget, som haster helt vildt, og som dermed har en højere prioritet end at skabe en ny karakterskala. Med det kommer Venstre til at afvise beslutningsforslaget, men vi glæder os til, når vi skal at have debatten omkring det.

Kl. 18:14

Den fg. formand (Hans Kristian Skibby):

Der er spørgsmål til ordføreren. Det er fra fru Astrid Carøe, SF.

Kl. 18:14

Astrid Carøe (SF):

Tak for det. Jeg synes selvfølgelig, det er ærgerligt, at Venstre ikke bakker op om vores forslag, men hører jo alligevel, at der er lydhørhed over for, at der måske er behov for, at skalaen bliver lavet om.

Der er noget, jeg undrer mig lidt over. Ud over at Venstre før valget var meget optaget af en ny karakterskala, husker jeg det også, som om Venstre var meget optaget af at få et nyt optagelsessystem på de videregående uddannelser, og ikke mindst var den tidligere ordfører enormt optaget af, at de to ting skulle tænkes sammen; man kunne ikke lave et nyt optagelsessystem uden også at snakke om en ny karakterskala.

Alligevel står der i regeringsgrundlaget, at vi skal have et nyt optagelsessystem, men ikke, at vi skal have en ny karakterskala. Kan ordføreren måske fortælle os lidt om, hvad der er sket der? Er det ikke længere vigtigt i forbindelse med et nyt optagelsessystem, at vi også får kigget på, hvordan vi giver karakterer, og hvilke karakterer vi giver?

Kl. 18:15

Den fg. formand (Hans Kristian Skibby):

Så er det ordføreren.

Kl. 18:15

Anni Matthiesen (V):

Altså, nu vil jeg starte med at sige, at jeg er Venstres børne- og undervisningsordfører, og at det er hr. Peter Juel-Jensen, som er Venstres uddannelsesordfører. Men det skal ikke forhindre mig i at sige, at vi jo er i gang med at kigge på uddannelsessystemet nu og for den sags skyld at tilpasse det område, og i forlængelse af det var det måske nærliggende at sige, at næste skridt så var at kigge på karakterskalaen.

Men som sagt skal jeg også passe på, at jeg ikke vover mig ind på min kollegas matrikelområde. For det er som sagt hr. Peter Juel-Jensen, som er vores ordfører på uddannelses- og forskningsområdet.

Kl. 18:15

Den fg. formand (Hans Kristian Skibby):

Så er det spørgeren for sin anden korte bemærkning.

Kl. 18:15

Astrid Carøe (SF):

Tak for det. Jamen det er jo også det, der kan være lidt frustrerende på det her område, for ting spiller sammen, men der er forskellige ordførere. Det er der fuld forståelse for; karakterskalaen ligger på børne- og undervisningsområdet, og optagelsessystemet naturligvis på uddannelses- og forskningsområdet.

Jeg hører også ordføreren sige det her med, at der er andre ting, der er vigtigere lige nu: praktisk faglighed, eud, alle mulige sindssygt vigtige ting. Den socialdemokratiske ordfører talte om de elever, der går ud af skolen uden at kunne læse og skrive; det er megavigtigt.

Hvordan kan det så være, at ordførerens parti insisterer på at starte med noget af det, der faktisk virker rimelig okay i vores uddannelsessystem, nemlig universiteterne, i stedet for at tage fat på f.eks. nogle af de ting, ordføreren selv nævner, eller karakterskalaen, som eksperter virkelig har kritiseret højlydt, mens der ikke er nogen, der har kritiseret området for den reform, man starter med?

Kl. 18:16

Den fg. formand (Hans Kristian Skibby):

Så er det ordføreren.

Kl. 18:16

Anni Matthiesen (V):

Igen vil jeg sige: Det, som vores uddannelses- og forskningsminister har taget fat på, er jo noget, man er blevet enige om i regeringen; det er skrevet ind i regeringsgrundlaget. Og ja, de forhandlinger foregår jo så på det område lige nu, så det skal jeg også passe på jeg ikke bevæger mig ind på, for jeg deltager ikke i de forhandlinger.

Men jeg er helt sikker på, at det er, fordi man igen har prioriteret der og sagt: Nu tager vi først det her skridt. Og ja, for mig ville det være helt nærliggende, at man så bagefter tager et yderligere skridt, og det kunne så f.eks. være at kigge på karakterskalaen.

Kl. 18:17

Den fg. formand (Hans Kristian Skibby):

Vi siger tak til Venstres ordfører. Den næste ordfører er fra Moderaterne, hr. Rasmus Lund-Nielsen. Værsgo.

Kl. 18:17

(Ordfører)

Rasmus Lund-Nielsen (M):

Tak, formand. Jeg har i en del år haft et arbejde, som gjorde, at jeg gav karakterer med syvtrinsskalaen, og jeg er i dag også beskikket censor ved universiteterne i Danmark, og på den baggrund ser jeg nogle problemer med den nugældende karakterskala, og jeg hilser derfor en debat om den velkommen. Jeg ser særlig, at der er to problemer, som også har været fremme som kritikpunkter i den offentlige debat.

For det første springer den jo trinmæssigt på en måde, der gør det svært at honorere den lille progression. Man kan sige, at der er mange forskelligartede præstationer, der f.eks. får karakteren 7, og for det andet skaber det også et vist pres, at der er så langt fra 10 til 7 og fra 7 til 4. Så det påvirker jo ens gennemsnit sådan ret meget, hvis man f.eks. ikke lige får en tocifret karakter. Så der er også det tredje legitime kritikpunkt, altså at syvtrinsskalaen ikke giver mulighed for at honorere den ekstraordinære præstation.

Så principielt mener jeg sådan set, at der er grundlag for at kigge nærmere på en justering af karakterskalaen. Men jeg forstår også på regeringen, at det er noget, der griber ret bredt ind, altså både på børne- og undervisningsområdet, men jo også på uddannelses- og forskningsområdet. Så der er ligesom mange ting, der skal passes ind i en tidsplan, for at det kan give mening, og når der er så mange forskellige skibe, der sættes i søen, både i den her folketingssamling og også i efteråret, så anerkender jeg også, at det godt kunne give mening, at vi udskød dette punkt. Personligt mener jeg, at der er behov for, at vi drøfter, om vi skal justere karakterskalaen. Men jeg anerkender, at det ikke passer ind i tidsplanen lige nu, og derfor stemmer Moderaterne ikke for det her beslutningsforslag.

Kl. 18:19

Den fg. formand (Hans Kristian Skibby):

Tak. Der er spørgsmål til ordføreren, bl.a. fra fru Astrid Carøe fra SF.

Kl. 18:19

Astrid Carøe (SF):

Tak for det, og tak til ordføreren for at anerkende, at den her karakterskala, vi har nu, ikke fungerer efter hensigten. Det er også godt at vide, at vi har kollegaer, der selv prøver at bruge den. Jeg havde faktisk tænkt, at jeg ville spørge, om det var Moderaterne, der var imod at ændre karakterskalaen, fordi Venstre og Socialdemokratiet jo før valget gerne ville ændre den. Men det kan jeg jo ligesom høre, at det er det ikke. Derfor kan det bare undre mig, at man ikke vil bakke op om et relativt løst beslutningsforslag, som siger, at vi skal forhandle om det. Der er ikke nogen, der siger, det skal implementeres lynhurtigt eller et eller andet. Jeg er totalt for, at man implementerer ting langsomt og gør ting gennemarbejdet. Vi skal bare starte forhandlingerne inden nytår. Det er der sørme lang tid til. Det burde vi godt kunne nå. Så hvad er årsagen til, at ordføreren tænker: Jamen det kan ikke lade sig gøre her inden for de næste 8 måneder at starte forhandlingerne?

Kl. 18:20

Den fg. formand (Hans Kristian Skibby):

Så er det ordføreren.

Kl. 18:20

Rasmus Lund-Nielsen (M):

Jamen det er på grund af det, jeg nævnte før, nemlig at jeg anerkender – og det er jo sådan noget, der både er kommet fra ministeriet, men jo også fra det bagvedliggende embedsværk – at det ikke kan prioriteres lige nu. Men jeg har taget det op i Moderaternes gruppe, og vi er meget åbne over for at justere på karakterskalaen. Forhåbentlig kan det ske måske i 2024.

Kl. 18:20

Den fg. formand (Hans Kristian Skibby):

Så er det spørgeren for anden runde. Værsgo.

Kl. 18:20

Astrid Carøe (SF):

Fedt, jamen det kan da være, vi så skal tage debatten igen i 2024. Det er jo fuldstændig rigtigt, at det vil have nogle konsekvenser derude, at der er et system, der skal laves om. Det tog også lang tid at implementere den tidligere skala, som jo desværre ikke holdt i så mange år, som vi gerne ville have haft den til. Men en anden bred skare af mennesker, der siger noget om karakterskalaen, er jo alle dem ude i sektoren, dem, der giver karakterer, lærerne, underviserne, eksperterne på området, der efterspørger en ny skala.

Jo flere år, der går, jo flere karakterer bliver der jo givet på den her skala, og jo større mistrivsel vil der måske også være på baggrund af den her skala. Så jeg vender måske lidt tilbage til frustrationen, i forhold til at man ikke kan starte de her forhandlinger nu, ikke at man skal implementere det inden nytår, men at man simpelt hen starter forhandlingerne og kigger på, hvad ekspertgruppen har anbefalet, og ser, hvad der er muligt inden for den ramme, vi har.

Kl. 18:21

Den fg. formand (Hans Kristian Skibby):

Ordføreren.

Kl. 18:21

Rasmus Lund-Nielsen (M):

Det passer så ikke ind i tidsplanen, men jeg vil sige, at vi jo også må være tålmodige, i forhold til om det bliver i 2023 eller 2024. Det er måske heller ikke det, der skal være afgørende. Det vigtige er i hvert fald, at det sker på et oplyst grundlag, og vi har heldigvis haft en del forskellige både ekspertgrupper og kommissioner til at kigge på det, og de er også kommet med nogle anbefalinger. Jeg vil så også sige, at deres anbefalinger synes jeg egentlig går i lidt forskellige retninger, så før vi indkalder til forhandlingerne, skal vi måske også blive lidt klogere på, hvad det præcis er, vi gerne vil ændre ved karakterskalaen.

Kl. 18:22

Den fg. formand (Hans Kristian Skibby):

Så er det fru Marlene Harpsøe fra Danmarksdemokraterne.

Kl. 18:22

Marlene Harpsøe (DD):

Tak til ordføreren for Moderaterne. Det, jeg egentlig hører Moderaternes ordfører sige, er, at Moderaternes ordfører faktisk har en hel masse praktisk erfaring på det her område, og faktisk vil spille positivt ind, også i forhold til sin egen folketingsgruppe, omkring, at der er behov for ændringer her. Og det er jo positivt. 2023 er åbenbart lukket land for regeringen, men jeg hører, at Moderaternes ordfører faktisk er klar på, at Moderaterne faktisk kunne stemme for, hvis der nu havde stået inden udgangen af 2024 på forslaget. Er det korrekt forstået?

Kl. 18:22

Den fg. formand (Hans Kristian Skibby):

Så er det ordføreren.

Kl. 18:22

Rasmus Lund-Nielsen (M):

Nu er det jo ikke noget, Moderaterne kan bestemme alene, og det er altså heller ikke et lille indgreb. For karakterskalaen skal jo være den samme i både grundskolen og gymnasiet, men også på de videregående uddannelser. Derfor anerkender jeg også, at det er noget, der griber ind i forskellige områder, hvor der foregår rigtig meget og der bliver sat rigtig mange skibe i søen, så det skal passe ind i en større plan, hvis vi alle sammen skal kunne følge med i det. Så præcis hvornår det sker er svært at sige, og det skal jo have opbakning fra alle tre regeringspartier. Men jeg kan i hvert fald sige, at Moderaterne er meget åbne over for at justere på karakterskalaen.

Kl. 18:23

Den fg. formand (Hans Kristian Skibby):

Så er det spørgeren for sin anden korte bemærkning.

Kl. 18:23

Marlene Harpsøe (DD):

Det giver jo lidt håb, synes jeg, i forhold til at der rent faktisk er et regeringsparti, der finder det vigtigt at tage nogle forhandlinger på det her område. Så det løfte er jeg helt sikker på at både Danmarksdemokraterne og andre partier her i Folketinget vil gøre hvad vi kan for at holde regeringen og især Moderaterne op på.

Kl. 18:23

Den fg. formand (Hans Kristian Skibby):

Så er det ordføreren.

Kl. 18:23

Rasmus Lund-Nielsen (M):

Jamen det er jeg kun glad for at blive holdt op på.

Kl. 18:23

Den fg. formand (Hans Kristian Skibby):

Vi siger tak til ordføreren for Moderaterne, og vi går videre i talerrækken. Den næste ordfører er fra Danmarksdemokraterne. Fru Marlene Harpsøe.

Kl. 18:24

(Ordfører)

Marlene Harpsøe (DD):

Tak for ordet. Danmarksdemokraternes børne- og undervisningsordfører, fru Karina Adsbøl, har ikke haft mulighed for at deltage i behandlingen her i salen i dag, men jeg har lovet partiet og fru Karina Adsbøl at repræsentere partiet på bedst mulig vis ved behandlingen af det her beslutningsforslag.

I Danmarksdemokraterne hilser vi det helt grundlæggende velkommen med forhandlinger omkring karakterskalaen, og med det her forslag foreslås det at pålægge regeringen inden udgangen af 2023 at indkalde til forhandlinger om en ny karakterskala i uddannelsessystemet. Jeg er faktisk ret stor tilhænger af den helt gamle karakterskala – nu skal man passe på, hvad man siger, for så afslører man måske, at man ikke er helt ung mere – altså den, som man brugte, da jeg gik i folkeskole, og det var den her 13-skala. Men den blev jo efter et forarbejde fra en karakterkommission ændret, da man mente, at der var behov for sådan en større international sammenlignelighed i karaktererne, som den daværende undervisningsminister, hr. Bertel Haarder, formulerede det dengang.

SF ønsker, at karakteren -3 fjernes og at karaktererne i øvrigt eksempelvis ændres til 0, 2, 4, 6, 8, 10 og 12, hvor 2 er bestået. Andre partier ønsker 13-skalaen tilbage, andre ønsker en karakter for den ekstraordinære indsats, og andre ønsker et totalt opgør med karakterer. Og så vidt jeg er orienteret, er der altså et bredt politisk ønske om ændringer, mens regeringen er uafklaret og ikke rigtig ved, hvilket standpunkt man vil tage. Og det er jo også bare ærlig snak i den her diskussion om, hvorvidt der reelt er plads på dagsordenen til, at vi også kan diskutere karakterskalaen i det her folketingsår, som jeg så lige udvider til også at gælde resten af 2023 i den forståelse.

Men fra Danmarksdemokraternes side kan jeg sige, at vi gerne indgår i politiske drøftelser med de øvrige partier i Folketinget om, hvordan karakterskalaen kan forbedres. Og i den forbindelse er det vigtigt for os at slå fast, at vi helt grundlæggende ser karakterer i uddannelsessystemet som et vigtigt redskab, der giver mulighed for, at elever og undervisere kan følge den faglige udvikling. Samtidig udgør karakterer et objektivt og let forståeligt pejlemærke for, om man er på rette vej i forhold til at opnå de faglige forudsætninger for videre uddannelse eller beskæftigelse.

Den tidligere socialdemokratisk regering nedsatte jo i foråret 2020 en ekspertgruppe, der skulle se på fordele og ulemper ved modeller for en ændret karakterskala. Og det gjorde man jo bl.a. på baggrund af resultaterne fra den evaluering, der forelå af 7-trinsskalaen, og som jo bl.a. adresserede udfordringerne med det store spring mellem karaktererne fra 4 til 7 og fra 7 til 10 og problemet med karakteren -3. Og det debatterer vi meget gerne i Danmarksdemokraterne sammen med Folketingets øvrige partier, ligesom vi også meget gerne så, at vi kom i gang med at håndtere den udbredte mistrivsel blandt børn og unge i Danmark.

Vi er i Danmarksdemokraterne dog ikke overbevist om, at en ændring af karakterskalaen er afgørende for at skabe bedre trivsel og sikre færre psykisk sårbare børn og unge. Vi ser gerne, at regeringen lever op til ambitionerne i regeringsgrundlaget og indkalder til forhandlinger om en 10-årsplan for psykiatrien. Og konklusionen fra Danmarksdemokraterne er, at vi gerne vil forhandle om en ændring af karakterskalaen. Vi vil gerne arbejde for, at der i Børne- og Undervisningsudvalget opnås enighed om en beretning i forlængelse af beslutningsforslaget. Vi ser frem til den videre udvalgsbehandling. Tak for ordet.

Kl. 18:27

Den fg. formand (Hans Kristian Skibby):

Der er spørgsmål til ordføreren, og det er fra fru Astrid Carøe, SF.

Kl. 18:27

Astrid Carøe (SF):

Tak for det, og tak for opbakningen. Selv om vi måske ikke er helt enige om, hvor meget karakterer skal bruges, og hvordan skalaen skal være, så er pointen med det her forslag jo også, at vi får drøftet de udfordringer, der er, som både evalueringen og ekspertgruppen har vist – så mange tak for det. Jeg kunne godt tænke mig at udnytte, at ordføreren er uddannelses- og forskningsordfører, for regeringen skriver i sit regeringsgrundlag, at man vil lave et nyt optagelsessystem. Jeg var også uddannelses- og forskningsordfører før valget, og der var vi mange ordførere, der gik op i, at de to ting lidt hang sammen. Altså, det optagelsessystem, vi har i dag, fungerer ikke særlig godt, og nogle af grundene til, at det ikke fungerer særlig godt, er, at vi har en dårlig karakterskala. Så derfor vil jeg bare høre, om ordføreren er enig i den analyse, nemlig at de to ting hænger sammen, og at det, som vi sagde dengang, nemlig at man samtænker det, vil give god mening, når man skal forhandle et nyt optagelsessystem.

Kl. 18:28

Den fg. formand (Hans Kristian Skibby):

Ordføreren.

Kl. 18:28

Marlene Harpsøe (DD):

Jeg tænker generelt, at det giver ret god mening at kigge tværfagligt på forskellige ressortområder, når man skal indgå større aftaler som jo bl.a. det udspil »Forberedt på fremtiden«, som regeringen er kommet med på det her område, jo er. Man kan ikke sådan lukke øjnene og sige, at nu behandler vi kun Uddannelses- og Forskningsministeriets ressort uden at have in mente, at det også kan have betydning for andre ressortområder. Det synes jeg er rigtig vigtigt at fremhæve.

Kl. 18:29

Den fg. formand (Hans Kristian Skibby):

Fru Astrid Krag for anden korte bemærkning.

Kl. 18:29

Astrid Carøe (SF):

Ja, det var jo faktisk noget af det, man også tænkte i den tidligere regering inden valget, altså at man kunne lave et samarbejde i forhandlingerne omkring en ny karakterskala, for selv om det ressortmæssigt ligger på børne- og undervisningsområdet, har de tidligere ordførere, der var på talerstolen, jo helt ret i, at det også spiller ind på hele uddannelses- og forskningsområdet – så det spiller nemlig sammen. Og tanken var, at man måske skulle have en fælles forhandling med begge de to ministre. Men tak for opbakningen tror jeg bare jeg vil sige, for jeg kan ikke nå at stille et spørgsmål mere.

Kl. 18:29

Den fg. formand (Hans Kristian Skibby):

Så er det ordføreren.

Kl. 18:29

Marlene Harpsøe (DD):

Selv tak. Hos Danmarksdemokraterne ser vi frem til det fortsatte samarbejde, også på uddannelses- og forskningsområdet i forhold til »Forberedt på fremtiden«.

Kl. 18:30

Den fg. formand (Hans Kristian Skibby):

Tak. Der er ikke flere spørgsmål til Danmarksdemokraternes ordfører. Vi går videre i ordførerrækken. Den næste er fra Liberal Alliance, og det er fru Helena Artmann Andresen. Værsgo.

Kl. 18:30

(Ordfører)

Helena Artmann Andresen (LA):

Tak. Der skal lyde en stor tak fra Liberal Alliance til SF for at fremsætte det her beslutningsforslag, der handler om at pålægge regeringen, at den skal indkalde til forhandlinger om en ny karakterskala i uddannelsessystemet inden udgangen af 2023. Det bakker vi op om i Liberal Alliance. Den nuværende skala har for store spring, og springene er også alt for skæve, og det er heller ikke muligt at belønne den ekstraordinære indsats. 13-skalaen kunne være et godt bud fra vores synspunkt, for det er vigtigt for os, at der er færre spring, og at den ekstraordinære præstation kan belønnes.

Der står i betænkningerne til beslutningsforslaget, at SF ønsker, at der skal gives færre karakterer og mere feedback. Feedback-delen støtter vi op om i Liberal Alliance. Det er vigtigt med konstruktiv feedback, for det at få en karakter gør ikke i sig selv, at man bliver bedre. Karakterer kan fremme motivationen til at dygtiggøre sig og gøre sig umage. Det er ikke sundt at tro, at alle ens opgaver skal løses til perfektion, men det er sundt at skulle præstere.

At fjerne næsten alle karakterer i vores uddannelsessystem mener jeg er lidt af en bjørnetjeneste. Det er ikke sundt for unge mennesker, at vi politisk skal curle dem igennem uddannelsessystemet, for efter ens uddannelse står der altså et arbejdsmarked og banker på med krav og forventninger til en. Det er et narrativ at tro, at karakterer og frihed mindsker pres. Der kan dog være et unødvendigt pres i den måde, unge mennesker opfatter karakterer på, altså at den karakter, man får, er en selv, og der ligger et ansvar både for forældre og lærere at fortælle elever om, at de er ikke den karakter, de får.

Jeg har selv slået mig oven i hovedet med de karakterer, jeg har fået, og jeg er taknemlig over, at jeg havde en dansklærer, der fortalte mig, at det ikke handler om at få 12 i alle fag, men at det at dygtiggøre sig er det vigtige. Det ændrede mit mindset omkring karakterer og gjorde egentlig, at det blev en positiv motivationsfaktor for mig.

Så Liberal Alliance bakker op om beslutningsforslaget. Betænkningerne ved forslaget er vi ikke helt enige om, men igen en stor tak til SF for at have fremsat det her forslag.

Kl. 18:32

Den fg. formand (Hans Kristian Skibby):

Tak. Der er spørgsmål, og det er fra fru Astrid Carøe, SF.

Kl. 18:32

Astrid Carøe (SF):

Først og fremmest tak for opbakningen, og også tak til ordføreren for at læse beslutningsforslaget grundigt og se, at det jo netop er betænkninger og vores overvejelse om at få en ny karakterskala. Liberal Alliance er meget velkommen til også at bidrage med sine betænkninger, når vi skal stemme det igennem.

Jeg kunne godt tænke mig at spørge til det her med karakterer. For ekspertgruppen er jo også kommet med nogle bud på, at der er behov for, at der bliver givet færre karakterer. Vi foreslår slet ikke at fjerne alle karakterer i skolen, det tror jeg ordføreren har ret i ikke vil gavne nogen. Men der er jo nogle undersøgelser – f.eks. forsøgene med de karakterfrie klasser i gymnasiet – der viser, at eleverne turde mere, når de ikke fik smidt standpunktskarakterer i hovedet hele tiden. Det var ikke, at de slet ikke skulle have karakterer, men at man bare ventede til slutningen af året i de fag, der alligevel ikke skulle afsluttes det år. Så turde eleverne mere, turde række hånden mere op, stille flere spørgsmål. Kunne ordføreren ikke se, at det nogle steder kunne give mening at begrænse antallet af karakterer – ikke til ingen, men trods alt nogle steder, hvor erfaringerne med det er gode.

Kl. 18:33

Den fg. formand (Hans Kristian Skibby):

Så er det ordføreren.

Kl. 18:33

Helena Artmann Andresen (LA):

Jeg tror, at det, der vil give mening for os, som jeg også lige snakkede om i min tale, er det her med at adressere, at man ikke er den karakter, man får, og at man ikke skal gøre alt til perfektion. For det er sådan lidt perfektionskulturen, der er kravlet ind i karaktererne, og præstationskulturen, så jeg tror, det vil være en bedre løsning, selv om det også er en sværere løsning end at fjerne nogle karakterer.

Nu er det ikke sådan vanvittig lang tid siden, jeg selv er kommet ud af folkeskolen og gymnasiet, og jeg jo huske, at vi egentlig eftersøgte karakterer i min klasse, fordi vi godt kunne lide at have noget konkret at forholde os til.

Kl. 18:34

Den fg. formand (Hans Kristian Skibby):

Der ønskes ikke anden runde. Der er en spørger mere. Det er fru Mai Villadsen fra Enhedslisten.

Kl. 18:34

Mai Villadsen (EL):

Tak til ordføreren. Jeg deler ordførerens holdning til lovforslaget generelt, men jeg er lidt nysgerrig efter Liberal Alliances holdning til spørgsmålet om karakterer. Jeg forstår, at Liberal Alliance gerne vil bevare mængden af karakterer, men Liberal Alliance går jo også ind for meget store frihedsgrader til institutioner og, ja, uddannelsessystemet helt generelt, sådan som jeg forstår det. Så skal det forstås sådan, at Liberal Alliance gerne vil have bestemmelsesretten over, hvor mange karakterer der egentlig skal uddeles, eller kunne man godt forestille sig at sætte uddannelsessystemet så meget fri, at det måtte være op til lærere selv eller skole selv, hvordan man indretter det ude lokalt. Jeg er bare lidt interesseret i skellet mellem frihed og krav om karakterer.

Kl. 18:35

Den fg. formand (Hans Kristian Skibby):

Ordføreren.

Kl. 18:35

Helena Artmann Andresen (LA):

Tak. Det er også et godt spørgsmål og måske også i virkeligheden lidt et dilemma for os. Grundlæggende skal institutionerne og skolerne jo have frihed til at give karakterer på den måde, de nu ønsker. Men der er jo også noget med, at når man skal videre i uddannelsesforløbet, skal man kunne have nogle eksamenskarakterer. Med de karakterfri skoler er der lidt et dilemma med, hvordan man skal opgøre det, når eleverne skal videre på erhvervsuddannelser eller gymnasier. Men grundlæggende skal det også være op til lærerne og skolen selv, hvor mange karakterer de ønsker at give.

Kl. 18:35

Den fg. formand (Hans Kristian Skibby):

Så er det spørgeren for sin anden korte bemærkning.

Kl. 18:35

Mai Villadsen (EL):

Tak for svaret. Jeg er meget enig og synes, det er fornuftigt at give frihed derude. Det er klart, at vi nu har et optagelsessystem, som er meget bundet til karakterer, og så er det svært at gøre det til fulde. Men jeg er meget enig i, at det er klogest, at man så vidt muligt planlægger det selv. Nogle steder efterspørger man jo karakterer i højere grad, og nogle steder gør man ikke. Så jeg deler holdningen. Tak.

Kl. 18:36

Den fg. formand (Hans Kristian Skibby):

Så er det ordføreren.

Kl. 18:36

Helena Artmann Andresen (LA):

Ja.

Kl. 18:36

Den fg. formand (Hans Kristian Skibby):

Det var heller ikke nemt at svare på. Det var en kommentar. Vi siger tak til ordføreren fra Liberal Alliance og går videre i talerrækken. Den næste er fra Det Konservative Folkeparti, fru Lise Bertelsen.

Kl. 18:36

(Ordfører)

Lise Bertelsen (KF):

Tak for ordet. Der er sagt mange kloge ting. I Det Konservative Folkeparti tænker vi, at det er relevant at kigge på, om det giver mening med en ny karakterskala i uddannelsessystemet. Vi har dog nogle opmærksomhedspunkter, og mange er jo sagt tidligere, men bl.a. det her med, at vi skal gøre det af de rigtige årsager. Man skal simpelt hen opveje fordele og ulempe, og om besværet ved at omlægge det står mål med gevinsten. Der er også det økonomiske aspekt. Der er hele det her med at omregne og oversætte allerede eksisterende karakterer og eksamensbeviser osv. Og så skal karakterskalaen også være internationalt sammenlignelig.

Men som SF også bemærker i forslaget, kommer en anden karakterskala ikke nulfejlskulturen til livs. Så det er jo tænkt ind i det, I foreslår. Det Konservative Folkeparti er åbne over for at kigge på karakterskalaen med de nævnte opmærksomhedspunkter i mente. Desuden skulle jeg hilse fra DF og sige, at det er de også.

Kl. 18:37

Den fg. formand (Hans Kristian Skibby):

Der lader ikke til at være spørgsmål til ordføreren i denne omgang. Vi går videre i talerrækken, og den næste taler er fra Enhedslisten, og det er fru Mai Villadsen. Værsgo.

Kl. 18:38

(Ordfører)

Mai Villadsen (EL):

Tak for det, formand. Endnu en gang tak til SF for at rejse en rigtig vigtig uddannelsespolitisk debat. For vi i Enhedslisten deler bestemt ambitionen bag det her beslutningsforslag om, at det vil være fornuftigt at få revideret den karakterskala, der er i dag.

Jeg synes, det er meget tydeligt både i den grundige evaluering, der er blevet lavet, men også den feedback, man hører fra uddannelsesinstitutionerne, at det kunne være rigtig fornuftigt at få gjort noget ved karakterskalaen. Der er et stort spring, der er en -3-karakter, som er uhensigtsmæssig, og så er der det forhold, som også er blevet rejst i den her debat, at denne karakterskala er indrettet på den måde, at man som udgangspunkt får 12, når man går ind i eksamenssituationen, og at man så derfra bliver trukket ned. Det er simpelt hen uhensigtsmæssigt og ikke særlig opbyggende, det fordrer bestemt en nulfejlskultur.

Derfor synes vi i Enhedslisten, det er rigtig fornuftigt at se på karakterskalaen, og vi tilslutter os desuden i høj grad det, som SF også skriver i bemærkningerne til forslaget, nemlig et ønske om at se på, hvordan man kan øge mængden af feedback og måske begrænse mængden af karakterer, hvor det vil give mening, og hvor der er et ønske om det. Det synes vi kunne være enormt fornuftigt. Jeg vil desuden sige, at det vil være rigtig klogt også at se det her i relation til optagesystemet på de videregående uddannelser, fordi der bestemt er udfordringer, men det er jo også noget af det, en karakterskala vil få en direkte effekt på. Så Enhedslisten bakker varmt op om forslaget, og vi vil gerne igen takke for at rejse en relevant debat.

Kl. 18:39

Den fg. formand (Hans Kristian Skibby):

Jeg blev lidt distraheret, for jeg skal jo rejse mig op nu. Vi siger tak til ordføreren. Det lader ikke til, at der er nogen spørgsmål, og vi går så videre til Radikale Venstre, og der er ordføreren fru Lotte Rod. Værsgo.

Kl. 18:40

(Ordfører)

Lotte Rod (RV):

Tak for det. Da jeg blev student, var jeg oppe i spansk som det sidste fag, og det var hos Flemming, som var en virkelig dygtig, engageret og sød spansklærer. Jeg var supermotiveret for at lære spansk, for jeg var på vej med rygsæk til Sydamerika i et halvt år, og jeg tænkte, at jeg hellere måtte lære så meget spansk, som jeg overhovedet kunne, inden jeg tager sted. Og den der sidste eksamen husker jeg faktisk som lidt af en fest. På en måde var det det, den gamle 13-skala kunne, altså det der med at anspore en til at være selvstændig, tænke selv og gå ind og bare prøve at fyre den af til eksamen. Og så gav det jo egentlig god mening, dengang vi så begyndte at kigge på at lave en ny skala, fordi det jo viste sig, at der var alt for mange danske unge, som havde det for svært med at søge uddannelser i andre lande, fordi det der med både at have et 11-tal og et 13-tal forstod de ikke andre steder.

På den måde er der noget vigtigt i den måde, vi laver skole på. Det handler både om at få rødder og vinger, altså lære om, hvor vi kommer fra, men også anspores til det internationale udsyn og at tage ud i verden. Det har måske fyldt lidt for lidt i debatten i dag, men det er jo rigtig vigtigt, at vi har en karakterskala, som på den måde også inspirerer og giver os mulighed for at søge ud, at læse i udlandet og blive klogere og komme hjem igen. Så det var helt forståeligt, at man dengang satte sig ned og kiggede på, hvordan vi egentlig kan lave en skala, som gør det nemmere for danskere at rejse ud.

Til gengæld synes jeg, det er totalt uforståeligt, at man i sin tid valgte at vende skalaen på hovedet. Altså hvorfor? Eller hvem i alverden fik den tanke, at man skulle gå væk fra at belønne elever og studerende for at være selvstændige og så i stedet få sådan en nulfejlskultur, hvor man går ind og finder fejl? Jeg synes også, at det simpelt hen er så forkert, at man kan få minuskarakter, og vi kan også bare se i dag, at det, som ordføreren før mig også sagde, ikke giver ret meget mening, at der er så store spring i midten, at karaktererne jo kommer til at fylde alt for meget, fordi det kommer til at gøre en for stor forskel, om du får den ene eller den anden karakter.

Så nu siger jeg noget, jeg ikke gør så tit, men jeg var faktisk meget enig med Danmarksdemokraterne, jeg kunne faktisk ret godt lide den der 13-skala, men jeg kan også godt lide den nye model, der er foreslået, og som jo på en måde lidt er den nemme løsning i forhold til i dag ved bare at sige, at vi beholder syv karaktertrin. Vi laver 0, 2, 4, 6, 8, 10 og 12, for så holder vi ligesom fast i den fordel, der er i, at det gør det nemt at søge internationalt, og samtidig er det måske nemmere, fordi det ikke er så stor en ændring i forhold til det, vi har i dag. Vi står på en lang skoletradition, hvor kundskaber og kritisk tænkning ligesom har været vævet ind i hinanden, og derfor betyder det også noget for mig, at når vi laver den nye skala, især hvis vi laver den her lette model, ville det være rigtig fint, hvis vi også lavede en 12+, sådan at der stadig er den samme mulighed som med 13-skalaen for ligesom at stræbe efter den usædvanlig selvstændige og udmærkede præstation.

Vi kan i Radikale Venstre selvfølgelig støtte det her forslag, og vi kunne også selv have fremsat det. Jeg kan egentlig godt lide i debatten, at vi har en minister, der siger tingene ærligt, men omvendt har jeg det altså også som radikal lidt sådan, at jeg synes, det siger noget ildevarslende om regeringen, at man i sin prioritering ikke kan se, at vi kan nå at lave en ny karakterskala. Vi har lige lavet en aftale om uddannelsesparathedsvurdering på to møder, og her på karaktererne har vi jo alt, altså alt forarbejdet er lavet, alle ekspertgrupper har været der, det er fuldstændig lige at gå til, og derfor vil jeg egentlig gerne vove pelsen og sige, at på samme måde, som vi har kunnet lave en uddannelsesparathedsvurdering på to møder, vil jeg egentlig godt tro, hvis regeringen fremlagde den her nye 7-trinskarakterskala, at vi faktisk ret hurtigt herinde i Folketinget godt kunne blive enige med hinanden om at lave en ny karakterskala. Så vi synes i det Radikale Venstre, at regeringen skulle komme i arbejdstøjet.

Kl. 18:44

Den fg. formand (Hans Kristian Skibby):

Tak. Der er et spørgsmål til ordføreren, og det er fra fru Mai Villadsen, Enhedslisten.

Kl. 18:44

Mai Villadsen (EL):

Jeg synes, at ordføreren bringer noget rigtig interessant ind i debatten, nemlig det med international sammenligning. Jeg havde egentlig lige glemt det nu, men jeg er faktisk en af dem, som har gået i skole under både den gamle og nye skala, og det med international sammenligning var jo faktisk en af de mere udbredte begrundelser for at skifte, og i virkeligheden var det en god begrundelse. For selvfølgelig skal vi have mulighed for at kunne studere i udlandet på lige fod med alle andre.

Men jeg vil høre, om ordføreren ikke også er enig i, at det alligevel ikke lykkedes helt. For når man giver karakterer i Danmark, gør man det på en lidt anden måde end i udlandet, hvor der er rigtig mange, der får topkarakter – det oplever jeg i hvert fald og har læst mig frem til – f.eks. i det amerikanske skolesystem, og det er der færre der får i Danmark.

Derfor stiller man sig i virkeligheden stadig konkurrencemæssigt lidt ufordelagtigt. Om man kan gøre helt op med det, er jeg slet ikke sikker på. Det er ikke sikkert, at vi skal eller kan det, men det er i hvert fald et interessant perspektiv, som jeg håber vi kan bringe ind i forhandlingen, hvis vi nogen sinde får en forhandling. Tak.

Kl. 18:45

Den fg. formand (Hans Kristian Skibby):

Ordføreren.

Kl. 18:45

Lotte Rod (RV):

Ellers skulle vi bare spørge ministeren med det samme. Altså, uanset om der bliver forhandlinger eller ej, er det da relevant at vide. Hvor langt er vi egentlig kommet i forhold til at sikre danske studerende gode muligheder for at læse i udlandet?

Kl. 18:46

Den fg. formand (Hans Kristian Skibby):

Ønskes der endnu en kort bemærkning? Det gør der ikke. Vi siger tak til Radikale Venstres ordfører og går videre i talerrækken. Der er ikke nogen taler fra Dansk Folkeparti. Vi går videre til Alternativets ordfører, og det er fru Franciska Rosenkilde.

Kl. 18:46

(Ordfører)

Franciska Rosenkilde (ALT):

Jeg vil også gerne sige tak til SF for at fremsætte det her rigtig, rigtig vigtige beslutningsforslag. I Alternativet bakker vi op om at tage samtalen om, hvad karakterer betyder for børn både i folkeskolen og i ungdomsuddannelserne. Det er meget tydeligt at se, at den, vi har nu, ikke virker, og derfor synes jeg også, at det er dybt kritisk, at vi har en regering, der ikke mener, at man kan nå at tage hul på den her diskussion i 2023.

Jeg må ærlig talt indrømme, at det så bare ligger i den skuffe med politik fra regeringen, som Danmark ikke har brug for, i stedet for at ligge i den skuffe med politik fra regeringen, som vi faktisk har brug for. Så man vælger de rigtige emner, men man vælger bare de forkerte områder – eller lige omvendt.

Vi bakker fuldstændig op om SF's forslag om at begynde at diskutere noget, der rent faktisk er relevant for danskerne. Tak.

Kl. 18:47

Den fg. formand (Hans Kristian Skibby):

Vi siger tak til ordføreren for Alternativet. Den næste ordfører er hr. Kim Edberg Andersen fra Nye Borgerlige. Værsgo.

Kl. 18:47

(Ordfører)

Kim Edberg Andersen (NB):

Jeg starter med konklusionen først: Vi kommer til at bakke op om forslaget. Hvis man ikke lige kan se det på mig, kan jeg sige, at jeg er gammel nok til at kunne huske 13-skalaen, og når man er vant til 13-skalaen, synes jeg, det er vildt, at man indførte en skala, hvor man teknisk set kunne gå ud og være dummere, end man var, da man gik ind ad døren, med et -3. Altså, hvad er tanken?

Der er nok mange, der har kigget på mig og tænkt, at det kunne jeg godt have fortjent. Men alligevel, at give sådan en som mig -3. Hvorfor ikke give mig 00 eller 02? Hvorfor lave en skala, hvor man som udgangspunkt har 12, når man går ind, men ikke ved, om man har noget mindre, når man går ud? Altså, vi skabte en skala, der dybest set åbnede op for, at en masse unge mennesker, der egentlig havde brugt deres energi og tid på at læse op til eksamen, kun kunne én ting – de kunne kun have tabt, når de gik ud ad døren, altså på nær de nye, vi fik i dansk ungdom: 12-talspiger og -drenge, som alle sammen kunne læse pensum, for det var det, man lige pludselig blev målt på – kan du huske bogen? Men der var ikke nogen, der måtte være bedre end bogen. Man fjernede 13-tallet, for det der ekstraordinære skulle vi heller ikke have. Vi skulle simpelt hen skoles ind i et system, hvor vi, hvis vi gjorde, som der stod i bogen, blev belønnet med et 12-tal. Og hvis vi ikke gjorde det, så blev man som Kim belønnet med et -3, må jeg gå ud fra. Det er en dum skala – det er simpelt hen en dum skala, vi har nu.

Jeg køber fuldstændig ind på, at vi gjorde det – internationaliseringen og a, b, c, d, e, f i stedet for kunne vi jo ikke leve med i Danmark, så nej, vi skulle lave en skala, der gik fra -3 til 12. Og der skulle ikke være lige spring imellem, for det skulle guddødeme ikke være så nemt, at man kunne regne ud, om der var et, to eller tre tal imellem karaktererne. Det skulle virkelig laves på politikermåden – uden nogen som helst form for logik. Og nu finder vi så ud af, at den oven i det skaber en masse problemstillinger. Så det her er da et lille skridt på vejen.

Jeg ville ønske, at man lavede 13-skalaen igen. Man kunne godt lave den i syv trin, men jeg ville bare også godt være med til at belønne dem, der var ekstraordinært dygtige. Så skulle vi vende den om, sådan at man gjorde sig fortjent til det, man fik derinde, og ikke bare fik trukket fra, fordi der var noget, man havde glemt. Der er noget psykologi i det her også.

Jeg håber, at regeringen kommer på bedre tanker og støtter op om det her – eller, som normen måske mere er herinde, kommer med deres helt eget forslag lige om lidt, der er fuldstændig identisk, og så stemmer vi det igennem. Én ting er helt sikker – det her er et skridt fremad i forhold til det, vi har. Det skal vi selvfølgelig stemme igennem.

Kl. 18:50

Den fg. formand (Hans Kristian Skibby):

Vi siger tak til ordføreren for Nye Borgerlige. Så giver vi ordet til ordføreren for forslagsstillerne, og det er fru Astrid Carøe fra SF. Værsgo.

Kl. 18:50

(Ordfører for forslagsstillerne)

Astrid Carøe (SF):

Tak for det. Jeg kan starte med at konkludere, at den her regering endnu en gang formår at samle oppositionen fra venstre til højre, og det er jo dejligt. Tak til alle partierne for opbakningen til det her beslutningsforslag.

Jeg tror egentlig gerne, jeg vil starte min tale med at læse et citat fra tidligere uddannelsesminister Ane Halsboe-Jørgensen op:

»Den måde vi giver vores børn og unge karakterer på betyder noget. Derfor er det en vigtig politisk diskussion, der venter, når vi har set på de forskellige fordele og ulemper, som eksperterne er nået frem til. Det er regeringens ansvar at skabe rammer, der bidrager til både læring og trivsel. Her spiller karaktergivning en væsentlig rolle ...«  

På trods af det her citat kom den socialdemokratiske regering aldrig med et udspil til en ny karakterskala, og partierne blev aldrig indkaldt til forhandlinger. Nogle gange sukker man dybt og langt her i Folketinget som politiker, og det her er en af gangene, først på grund af langsommeligheden. Det er tidligere blevet nævnt i salen i dag, at vi skal være tålmodige, og at det kan være, det kommer på et tidspunkt. Men hele sidste regeringsperiode var vi tålmodige, og vi havde fået sat i udsigt, at vi skulle lave et nyt optagelsessystem og en ny karakterskala i sidste regeringsperiode. Det skete ikke af flere forskellige årsager og sikkert også gode grunde som corona og alt mulig andet, og det er måske også derfor, at tålmodigheden har snuppet en lille smule op, og derfor jeg sukker af langsommeligheden.

Men jeg må også sige, at nu er sukket måske afløst en lille smule af en undren, efter at jeg hørte ministeren både i dag og på samrådet i forrige uge, hvor ministeren sagde, at regeringen ikke har truffet beslutning om, hvorvidt man vil følge op på det arbejde, der er lavet at den arbejdsgruppe, der så på karakterskalaen. Og det er jo altså efter omfattende evalueringer, der har peget på problemer med den nuværende skala, og efter at en ekspertgruppe tilbage i 2020 kom med forslag til nye modeller, at regeringen ikke engang kan garantere, at de selvfølgelig vil ændre karakterskalaen.

Så er spørgsmålet: Vil en ændring af karakterskalaen få mistrivslen hos børn og unge til helt at forsvinde? Nej, det er klart; det hører jeg sådan set heller ikke nogen der siger. Vil den fjerne nulfejlskulturen helt? Heller ikke. Men vil en ændring af karakterskalaen være et skridt i den rigtige retning og gøre noget godt for børns og unges trivsel, hvis vi gør det på en god måde? Ja, det er jeg faktisk ret sikker på, for ekspertgruppen skriver jo også i rapporten, at de udfordringer, der er med karakterskalaen, kan bidrage til det karakterpres, som mange elever og studerende oplever i dag, og som kan være uhensigtsmæssigt i et læringsperspektiv. Og jeg synes sådan set, det er ret sigende, at der er en ekspertgruppe, der siger det her. Det er ikke noget, vi har fundet på i SF; det er eksperter og folk, der arbejder med de unge derude til daglig, der laver den her vurdering.

Hvis det stod til mig, skal en ny karakterskala også belønne originalitet og kreativitet. Den skal give de unge lyst til og mod på at reflektere og tænke nye tanker i stedet for blot at gentage, hvad læreren har sagt. Det tror jeg vil betyde, at vi får nogle unge mennesker, som både lærer mere og trives bedre, end de gør i dag. I SF ønsker vi også, at vi generelt ser på, hvordan karakterer anvendes i uddannelsessystemet, og vi mener, at karakterer bør fylde mindre, og det var jo også noget af det, ekspertgruppen så på.

Men forslaget, vi behandler i dag, handler ikke om karakterer bredt set. Det handler heller ikke om, at vi skal stemme for en bestemt ændring af karakterskalaen. Det handler bare om, at der skal indkaldes til forhandlinger om en ny skala, så vi kan få rettet op på de fejl og mangler, som evalueringen har påpeget, særlig de store spring mellem karaktererne, og at vi skal af med karakteren -3 og fokus på fejl, og at man starter på 12 og så derefter kun kan gøre det dårligere. Det skal være en mere letforståelig skala, og dermed bliver der også mulighed for mere nuancerede bedømmelser. Det er tid til, at vi får snakket om ekspertgruppens forslag til nogle modeller for en ny karakterskala. Det mener vi i SF at vi skylder alle børn og unge og studerende i vores uddannelsessystem.

Så tror jeg måske også, at jeg vil tilføje: »og lærerne«. For tidligere i den her diskussion var der en debat om, om det var noget, lærerne kunne løfte, samtidig med at man skal rigtig mange andre ting i vores uddannelsessystem. Må jeg ikke bare understrege, at det jo også er lærerne, der sidder med den her ekspertgruppe, som har vurderet, at der er behov for en ny skala. Så det er jo ikke bare noget, vi har fundet på i SF. Det er underviserne og lærerne derude, der efterspørger en ny skala.

Kl. 18:55

Til allersidst vil jeg sige, at det flere gange i den her debat er blevet nævnt, at man skal have fokus på nogle andre ting først. Det kan man jo altid sige, hvis man ikke vil bakke op om et forslag, altså at man skal have fokus på nogle andre ting først. Men det kan bare simpelt hen undre mig så meget, at man nævner problemer med, at 10 pct. af eleverne går ud af folkeskolen uden at kunne læse og skrive, at man nævner manglen på faglærte og faldende optag på erhvervsuddannelserne, inklusion i folkeskolen, og at det, regeringen så vælger at gå i gang med, er en reform af universitetsuddannelserne, som ingen har problematiseret, som ingen har bedt om. Det kan jeg simpelt hen ikke forstå. Så lad os da starte med alle de ting, som regeringen har stået heroppe i dag og sagt er så sindssygt vigtige, og bagefter kan vi lave en karakterskala, og så kan vi kigge på universiteterne, som jo faktisk er dem, som det fungerer nogenlunde for i vores uddannelsessystem.

Jeg kan jo konkludere, at der desværre ikke er flertal for mit beslutningsforslag, men jeg håber, at regeringen er klar i 2024 på at lave en ny karakterskala. Jeg synes i hvert fald, det ville være ærgerligt, hvis ekspertgruppens arbejde gik til spilde. Tak.

Kl. 18:56

Den fg. formand (Hans Kristian Skibby):

Tak. Der er spørgsmål til forslagsstiller. Det første er fra fru Helena Artmann Andresen fra Liberal Alliance.

Kl. 18:57

Helena Artmann Andresen (LA):

Jeg vil bare gerne igen sige tak til SF for at fremsætte det her beslutningsforslag. Det er dejligt, at vi er enige om, at der er brug for en mindre skæv karakterskala. SF nævner også, at SF ønsker, at der skal gives færre karakterer i skolen. Hvor mange eller hvor få karakter skal der gives ifølge SF?

Kl. 18:57

Den fg. formand (Hans Kristian Skibby):

Så er det ordføreren.

Kl. 18:57

Astrid Carøe (SF):

Tak. Først tror jeg lige, jeg vil understrege, at det jo ikke er en del af det her forslag, for jeg ved godt, at det kan vi nok ikke samle hele oppositionen om. Men ikke desto mindre er det noget, SF mener.

Jeg synes først og fremmest, det var en interessant diskussion, ordføreren havde med den radikale ordfører, om, at man også skal have frihed lokalt til at bestemme det, især på grundskoleområdet. På ungdomsuddannelserne har der været de her forsøg med karakterfrie klasser, hvor man har ladet være med at give standpunktskarakterer i de fag, eleverne alligevel ikke skal afslutte, det år de går der, og jeg synes, at erfaringerne med de forsøg har været rigtig gode. Det er noget af det, vi godt kunne tænke os at udbrede.

Derudover synes jeg også, det er værd at diskutere, om det er hensigtsmæssigt, at gymnasieelever får karakterer for hver eneste aflevering, de afleverer. For med den mængde af afleveringer, der er i gymnasiet, betyder det jo bare  at man får megamange tal smidt i hovedet hver eneste uge. Det tror jeg ikke er særlig hensigtsmæssigt for læringen.

Kl. 18:58

Den fg. formand (Hans Kristian Skibby):

Så er det spørgeren for anden korte bemærkning.

Kl. 18:58

Helena Artmann Andresen (LA):

Tror du også, at mindsettet omkring karakterer kan spille ind på, hvordan man ser på det, når man får karakterer – at man måske som elev tænker, at man er den karakter, man får, som vi hører nogle af de unge mennesker derude sige.

Hvis du havde spurgt mig, dengang jeg gik i folkeskolen, om vi skulle fjerne karakterer, havde jeg svaret noget andet, end jeg gør i dag. Så havde jeg sagt, at det ville jeg gerne have, for det var lidt den nemme løsning. Men jeg er da glad for, at jeg stadig væk fik karakterer og blev motiveret den vej igennem.

Så mit spørgsmål går egentlig på, om du ikke tror, det er mindsettet, der spiller den største rolle for trivslen og karakterer, for vi har jo givet karakterer i rigtig mange år.

Kl. 18:59

Den fg. formand (Hans Kristian Skibby):

Vi skal huske ikke at bruge direkte tiltale her i salen – bare for en god ordens skyld. Men ordføreren, værsgo.

Kl. 18:59

Astrid Carøe (SF):

Tak. Jeg tror klart, der er noget med mindsettet. Nye Borgerliges ordfører var også inde på det i forhold til det her med 12-talspiger og -drenge. Men jeg tror også, at mængden betyder noget. Det er rigtigt, at vi har givet karakterer altid i vores uddannelsessystem, men mængden af karakterer er virkelig ekstrem i dag, især på ungdomsuddannelserne, og det synes jeg vi skal tage alvorligt. Vi skal jo selvfølgelig sætte noget i stedet for – altså, så man får noget ordentlig feedback. Og man skal stadig have karakterer. Jeg siger ikke, at man skal gå igennem uddannelsessystemet uden karakterer, men jeg tror godt, vi kunne skrue ned for mængden af dem.

Kl. 18:59

Den fg. formand (Hans Kristian Skibby):

Tak. Så er der spørgsmål fra hr. Frederik Vad fra Socialdemokraterne.

Kl. 18:59

Frederik Vad (S):

Som ministeren har været inde på, er der jo ikke noget, der er afvist fuldstændigt. Men jeg kunne godt tænke mig at stille ordføreren et generelt spørgsmål: I Finland, i de finske grundskoler, har man en karakterskala, der går fra 10 til 5, og så har man et 4-tal, som er ikkebestået. Der er markant flere finske børn, der er kede af at gå i skole, sammenlignet med Danmark, hvis man kigger på tal fra WHO. Der er markant færre finske børn, der er glade for at gå i skole, sammenlignet med Danmark, hvis man kigger på tal fra WHO. Hvorfor tror ordføreren det er sådan?

Kl. 19:00

Den fg. formand (Hans Kristian Skibby):

Så er det ordføreren.

Kl. 19:00

Astrid Carøe (SF):

Uha, det kender jeg ikke finsk skolepolitik godt nok til at svare på, må jeg ærligt indrømme. Men jeg er da helt sikker på, at det ikke har noget med karakterskalaen at gøre. Det synes jeg sådan set heller ikke jeg siger at det nødvendigvis har.

Men når en lang række af eksperter, både forskere, undervisere, lærere og eleverne selv siger, at noget af det pres, de oplever derude, altså kommer af den måde, vi giver karakterer på her i Danmark, så synes jeg, vi skal tage det alvorligt.

Kl. 19:01

Den fg. formand (Hans Kristian Skibby):

Så er det spørgeren for sin anden korte bemærkning. Værsgo.

Kl. 19:01

Frederik Vad (S):

Grunden til, at jeg spørger, er, at når jeg kigger tilbage på, hvad SF og andre partier, specielt til venstre for midten, har sagt og skrevet om skolesystemet, så har man tit henvist til Finland, til deres test- og evalueringskultur, til deres karaktersystem, til indholdet i deres skole. Derfor vil jeg gerne spørge ordføreren her til sidst: Tror ordføreren ikke, vi generelt overvurderer karakterers betydning for den voksende mistrivsel, der er i Danmark og i andre europæiske lande?

Kl. 19:01

Den fg. formand (Hans Kristian Skibby):

Så er det ordføreren.

Kl. 19:01

Astrid Carøe (SF):

Om vi overvurderer det? Nej, det tror jeg egentlig ikke. Jeg synes egentlig ikke, der har været nogen heroppe i dag og sige, at det er altafgørende, og at det er det eneste, der har en betydning for trivslen. På den måde synes jeg ikke, vi overvurderer det.

Men jeg synes, at regeringen undervurderer det, når man siger eller hentyder til, at det nok ikke har nogen betydning, når eksperter, forskere, undervisere, elever er ude og sige, at det har en betydning. Det er da dem, vi skal lytte til, og når de så siger, at det har en betydning, skal vi da tage det alvorligt. Jeg kan ikke forstå, hvorfor man er vendt på en tallerken i det her spørgsmål.

Kl. 19:02

Den fg. formand (Hans Kristian Skibby):

Det lader til at være den sidste runde af spørgsmål, der var til forslagsstilleren. Vi takker ordføreren fra SF.

Da der ikke er flere, der har bedt om ordet, er forhandlingen sluttet.

Jeg foreslår, at forslaget henvises til Børne- og Undervisningsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

11) 1. behandling af beslutningsforslag nr. B 90:

Forslag til folketingsbeslutning om oprettelse af en plantebaseret kokkeuddannelse.


Af Franciska Rosenkilde (ALT) m.fl.

(Fremsættelse 17.03.2023).

Kl. 19:02

Forhandling

Den fg. formand (Hans Kristian Skibby):

Jeg skal høre, om forslagsstiller ønsker at motivere beslutningsforslaget. Det gør ordføreren for Alternativet. Værsgo.

Kl. 19:03

Begrundelse

Franciska Rosenkilde (ALT):

Tak, formand. Alternativet har ingen intention om at bestemme, hvad danskerne skal spise. Det er en privatsag. Dog har vores madvaner en kæmpebetydning for vores miljø, drikkevand, natur og klima og ikke mindst for folkesundheden og derved for vores samfund.

I Alternativet er vi meget optagede af, hvordan vi politisk skaber nogle strukturer og rammer for vores fælles samfund og fremtid, der er holdbare og sunde for mennesker og for kloden. Den ambition er grøn omstilling. Det taler vi meget om. Men hvad betyder det? For mig er det den største politiske opgave, vi har lige nu, en opgave, der netop handler om at ændre de strukturelle betingelser for stort set alle aspekter af samfundslivet, så det bæredygtige valg bliver det billigste og det bedste.

Vi har et enormt forbrug i Danmark. Det skal vi have nedbragt og ændret, hvis vi skal leve op til de klimamål, vi har sat os. Vi skal finde de gode veje til et samfund, som fungerer på bæredygtige præmisser. Det betyder, at vi skal have en balance mellem de ressourcer, vi tager fra naturen, og dem, som kloden selv kan nå at genskabe. Den er der ikke lige nu, langtfra. Levede alle nationer som den danske, ville det kræve i omegnen af fire jordkloder for at have naturressourcer nok. Det er ikke bæredygtigt – det siger sig selv – og det kræver strukturelle forandringer. Markedet alene kan ikke drive forandringen hurtigt nok. Det må snart være kendt de fleste steder, og strukturelle forandringer er en politisk opgave. Dette forslag handler om de samfundsstrukturer. Det er et forslag, der sigter mod en lille bid af det fødevareområde, som allerede er i fuld forandring, men hvor langt mere skal gøres.

Mad er en særlig størrelse, særlig i en politisk sammenhæng. Mad er på samme tid et ekstremt offentligt anliggende og en meget privat sag. I mine øjne er det ikke et politisk anliggende at bestemme, hvad folk skal spise – selvfølgelig ikke – men det er i høj grad et politisk anliggende, hvilke ressourcer samfundet stiller til rådighed for det marked, vi forbruger og gebærder os på. Dette forslag – B 90 – fra Alternativet udvider en lille del af den infrastruktur, vores madsystem står på. Det forholder sig til fødekæden, der skaber fundamentet for vores kokke, vores restauranter og vores offentlige køkkener. Flere og flere danskere spiser allerede overvejende eller helt vegetarisk. I 2022 svarede næsten en femtedel af danskerne, at det var tilfældet for dem. Vores madvaner er i evig forandring, og sådan skal det være. Vi spiser mindre og mindre kød, men stadig væk rigtig meget.

Jeg kan fornemme, at tiden er gået. Ja, det var halvdelen af talen.

Kl. 19:05

Anden næstformand (Jeppe Søe):

Vi spiser rigtig meget – men halvdelen af talen kommer på et andet tidspunkt. Tak til ordføreren for forslagsstillerne, fru Franciska Rosenkilde fra Alternativet. Der er ingen spørgsmål. Nu går vi i gang, forhandlingen er åbnet, og den første, der får ordet, er børne- og undervisningsministeren.

Kl. 19:06

Forhandling

Børne- og undervisningsministeren (Mattias Tesfaye):

Tak til formanden, og tak til Alternativet, der har fremsat et beslutningsforslag om oprettelse af en kokkeuddannelse med rent plantebaseret pensum i regi af Hotel- og Restaurantskolen. Uddannelsen skal ifølge forslagsstillerne bidrage til og støtte den grønne omstilling via grøn og plantebaseret mad.

Lad mig starte med at sige, at vi i regeringen er fuldstændig enige i, at erhvervsuddannelserne spiller en central rolle i den grønne omstilling. Vores grønne ambitioner er nemlig kun pæne tanker, indtil nogle rent faktisk trækker i arbejdstøjet, producerer vindmøllen, svejser fjernvarmerørene sammen eller laver plantebaseret mad. Uden faglærte er der ingen til at gøre det. Pæne tanker og dyre rapporter redder ikke klimaet; det gør handling, og handling kræver bl.a. faglærte.

Klima er en af vor tids største udfordringer, og der er ingen tvivl om, at grønne kompetencer vil være mere nødvendige og også mere efterspurgte i fremtiden. Det er også derfor, vi i regeringsgrundlaget skriver, at klima aktivt skal indarbejdes i erhvervsuddannelserne, og at den grønne omstilling vil stille krav til nye behov og kompetencer. Det kan og det vil sikkert aktualisere behovet for ændringer af erhvervsuddannelserne. De uddannelser er i forvejen efterspørgselsstyrede, så de er indrettet til at håndtere ændrede krav bl.a. som følge af den grønne omstilling. Det sker gennem det, vi kalder de faglige udvalg, som består af repræsentanter for fagforeninger og arbejdsgivere.

Det faglige Udvalg for Gastronomuddannelsen har i forbindelse med deres udviklingsredegørelse for 2023 indsendt et ønske om at oprette et nyt speciale, der uddanner til det, de kalder vegetarkok. Baggrunden for deres ønske er, at det faglige udvalg er blevet opmærksom på behovet for øget fokus på plantebaseret mad i deres uddannelser. Sådan nogle ønsker kan ikke gennemføres uden særskilt finansiering, så derfor er det også godt, at det som led i finanslovsaftalen for 2023, som er indgået mellem regeringen, SF, Liberal Alliance, Radikale Venstre og DF, faktisk er blevet besluttet at udmønte 2 mio. kr. i 2023 til det faglige udvalg for gastronomuddannelsen med henblik på at understøtte den fortsatte udvikling af kokkeuddannelsen til at have et mere grønt fokus. Det er jo en spritny finanslovsaftale, men nu vil mit ministerium gå i dialog med det faglige udvalg om den konkrete udmøntning af midlerne.

Regeringen ønsker at styrke erhvervsuddannelserne. Det er nødvendigt for vores velfærdssamfund, produktionssamfund, den grønne omstilling, os alle sammen. Vi ønsker at styrke erhvervsuddannelserne med fokus på de behov, der er på arbejdsmarkedet. Det inkluderer udstyr og lærerkompetencer, og det inkluderer også nogle steder en ændring af nogle af erhvervsuddannelserne med henblik på at imødekomme de behov, der er i forbindelse med den grønne omstilling. Derfor er jeg også glad for, at de penge er blevet afsat på vores finanslov.

Men vi kan ikke støtte det her beslutningsforslag. Vi ser nemlig ikke noget grundlag for at bryde med det efterspørgselsdrevede uddannelsessystem, vi har på erhvervsuddannelserne. Børne- og undervisningsministeren har godt nok ifølge loven om erhvervsuddannelser undtagelsesvis mulighed for at etablere nye uddannelser uden om de faglige udvalg, altså uden om repræsentanterne for fagforeninger og virksomheder. Det er en mulighed, der kun kan anvendes i tilfælde, hvor det kan dokumenteres, at de faglige udvalg ikke løser en fornyelsesopgave i nødvendigt omfang. Den mulighed har faktisk aldrig været anvendt, og det fortæller jo noget om, synes jeg, at vi trods alt har faglige udvalg i Danmark, der er i stand til også at forny deres uddannelser og sørge for, at de fortsat er relevante. Vi vurderer altså ikke, at der er grundlag for at gøre det i den her situation, at jeg som minister skal gribe ind og overtrumfe et fagligt udvalg, der allerede har et ønske om et nyt speciale med uddannelse til vegetarkok på gastronomuddannelsen. Med de ord kan vi ikke støtte beslutningsforslaget, men takker for, at en relevant problemstilling bliver bragt op her i Folketingssalen.

Kl. 19:10

Anden næstformand (Jeppe Søe):

Der er par korte bemærkninger. Den første er fra fru Franciska Rosenkilde fra Alternativet.

Kl. 19:10

Franciska Rosenkilde (ALT):

Tak for det, og tak for ministerens tale. Ministeren nævner selv det her, der netop er vedtaget, i finansloven om et såkaldt grønt fokus. Kan ministeren eventuelt uddybe lidt, hvad det betyder? For alt andet lige kan det jo være alt fra grønne kladdehæftet til plantebaseret mad. Så hvad ligger der i et »grønt fokus«? vil jeg spørge, så man kan blive lidt mere tydelig på det.

Kl. 19:11

Anden næstformand (Jeppe Søe):

Ministeren.

Kl. 19:11

Børne- og undervisningsministeren (Mattias Tesfaye):

Jeg tror, man skal læse det sådan, at der er forskel på at lave en særlig uddannelse for vegetarkokke – hvor man sådan set kan få sit svendebrev uden at have stegt en kotelet – og at lave et speciale på kokkeuddannelsen, hvor man undervejs i sin uddannelse vælger retning og vælger en vegetarretning. Det er to forskellige veje at gå, som jeg tror man en sen aftentime, da finansloven skulle falde på plads, ikke lige ville lægge sig fast på. Så ved jeg også, at der i branchen er et ønske om også at have et stigende fokus på madspild, på emballage og på mange andre forhold, som er knyttet til den grønne omstilling, men måske ikke handler om lige præcis vegetarer eller veganisme. Nu går vi i dialog i Undervisningsministeriet med det faglige udvalg for at høre, hvad de kunne forestille sig der skal være af ændringer i kokkeuddannelsen. Vi vil som udgangspunkt lægge deres ønsker til grund for, hvordan en ny kokkeuddannelse skal skrues sammen.

Kl. 19:12

Anden næstformand (Jeppe Søe):

Spørgeren? Nej. Der er en kommentar mere fra fru Marlene Harpsøe fra Danmarksdemokraterne.

Kl. 19:12

Marlene Harpsøe (DD):

Mange tak. Man må jo sige, at det er i sidste øjeblik: Vi er lige blevet informeret om, at der åbenbart allerede er taget et tiltag i finansloven, og jeg har endda læst det, der er sendt ud fra Finansministeriet, ret grundigt igennem, og jeg kan ikke se, at der nogen steder fremgår noget om en grøn kokkeuddannelse. Men lad det nu ligge. Nu har vi altså så fået frem, at det har regeringen indgået en aftale om.

Så jeg vil bare gerne høre ministeren, hvorfor der lige præcis, når man gerne vil prioritere erhvervsuddannelserne – det hører man i hvert fald – i det her forslag ligger 2 mio. kr. til en indførelse af en vegetarkokkeuddannelse. Hvorfor lige det? Hvorfor ikke prioritere midlerne til f.eks. social- og sundhedsuddannelserne? Kunne det ikke være meget vigtigere? Er det ikke en mere brændende platform, hvis man altså skal prioritere inden for uddannelserne på det her område?

Kl. 19:13

Anden næstformand (Jeppe Søe):

Ministeren.

Kl. 19:13

Børne- og undervisningsministeren (Mattias Tesfaye):

Det var jo ikke en del af regeringens udspil til finanslov, men det er jo noget, der er blevet bragt ind til bordet af nogle af dem, vi har forhandlet en finanslov med.

Når det så er sagt, kommer der jo løbende indmeldinger fra de faglige udvalg om at justere uddannelsen. Det kan f.eks. være det faglige udvalg for automekanikere, der forholder sig til, at der nu er flere elbiler på vejene, end der er benzin- og dieselbiler, og det kan være elektrikere, der forholder sig til intelligent belysning. Der sker jo hele tiden en teknologisk udvikling, der gør, at erhvervsuddannelsernes indhold løbende justeres og det nogle gange forlænges. Man piller nogle gange også nogle elementer ud af uddannelserne, fordi det ikke mere er relevant. Sådan har det f.eks. været i min egen uddannelse som murer.

En af de udviklingsredegørelser, der er kommet fra Det faglige Udvalg for Gastronomuddannelsen, har været et ønske om at kigge på et speciale som vegetarkok. Under normale omstændigheder ville det ryge ind i den normale trummerum, hvor vi løbende finder økonomi til at ændre erhvervsuddannelserne. I det her specielle tilfælde er det så blevet løftet ind til bordet til en finanslovsforhandling, fordi der har været et særskilt politisk ønske om at understøtte det økonomisk, og det kommer så nu til at ske.

Kl. 19:14

Anden næstformand (Jeppe Søe):

Spørgeren.

Kl. 19:14

Marlene Harpsøe (DD):

Ministeren siger det jo også selv, altså at der er faglige udvalg, der kommer med nogle forskellige input, og i sidste ende er det jo en politisk prioritering, om man rent faktisk ønsker at gennemføre det. Jeg kan så høre, at regeringen åbenbart går mere op i at indføre en vegetarisk kokkeuddannelse end at sikre flere midler til social- og sundhedsuddannelserne, og det kan jeg da undre mig over.

Kl. 19:14

Anden næstformand (Jeppe Søe):

Ministeren.

Kl. 19:14

Børne- og undervisningsministeren (Mattias Tesfaye):

Det synes jeg måske lige er at stramme den en anelse. Faktisk er social- og sundhedsskolerne jo nogle af dem, der i de seneste finanslove har fået lidt ekstra kærlighed i form af lidt ekstra midler. Jeg vil også selv sige, at jeg nu i de seneste par måneder har besøgt tre social- og sundhedsskoler, og at jeg ikke synes, det var faldefærdige ruiner. Både i Aalborg, i Brøndby og i Esbjerg, hvor jeg var i sidste uge, syntes jeg faktisk, at social- og sundhedsskolerne var ret lækre og ret indbydende og med et ret engageret personale, og jeg gik faktisk opløftet derfra. Når det drejer sig om nogle af de tekniske skoler, går jeg nogle gange lidt trist derfra, fordi jeg godt nok synes, de er slidt ned til sokkeholderne.

Kl. 19:15

Anden næstformand (Jeppe Søe):

Uanset om ministeren går trist eller opløftet fra talerstolen, er der i hvert fald ikke flere spørgsmål. Så begynder vi på ordførerrækken, og den første ordfører er hr. Thomas Skriver Jensen fra Socialdemokratiet.

Kl. 19:15

(Ordfører)

Thomas Skriver Jensen (S):

Tak for det, formand, og tak til Alternativet for forslaget om en plantebaseret kokkeuddannelse. I Socialdemokratiet deler vi den tanke, der ligger bag det her forslag, nemlig at vi i højere grad skal spise plantebaseret. Vi skal måske spise mindre, men til gengæld noget bedre kød. Det tror vi på er nødvendigt, hvis man vil tage klimakrisen alvorligt, og hvis vi skal lykkes med det mål, bliver det nødvendigt med viden. Det er selvfølgelig enormt vigtigt, at fremtidens kokke er klædt ordentligt på til den opgave.

Vi er til gengæld uenige i, hvem der skal indrette kokkeuddannelsen og så i øvrigt bestemme, hvordan uddannelsen udvikler sig. I Danmark har vi verdens bedste system, mener jeg, på vores erhvervsuddannelser, som konstant tilpasser sig udbud og efterspørgsel og i øvrigt hele tiden udvikler sig i takt med branchen. Det er der en grund til, nemlig at arbejdsmarkedets parter er dybt involveret hele vejen igennem. Det er efter Socialdemokratiets opfattelse langt bedre, at lønmodtagere, som hver dag skal passe deres job, er klædt på til arbejdsmarkedets krav, hvis de en dag skal have et nyt job. Og arbejdsgivere, som skal ansætte arbejdskraft ud fra efterspørgslen til den ydelse, de sælger, bestemmer, hvad fremtidens faglærte skal kunne, også på kokkeuddannelsen. Det sikrer, at lønmodtagernes evner passer til arbejdsmarkedets efterspørgsel, altså sagt med andre ord: at vi ikke uddanner til arbejdsløshed.

Systemet virker jo sådan set også i forhold til det politiske system. Der blev jo i går efter ønske fra parterne afsat 2 mio. kr. i finanslovsaftalen for 2023, som parterne selv kan bruge til at udvikle det plantebaserede fokus på kokkeuddannelsen. Det mener vi i Socialdemokratiet er den rigtige fremgangsmåde, når erhvervsuddannelserne skal udvikles og fremtidssikres. Alternativet ville jo være, at politikere herinde på Christiansborg kunne skabe pseudouddannelser ud fra ideologi og ikke ud fra arbejdsmarkedets efterspørgsel, og det mener vi ikke er hensigtsmæssigt. Det ville være den forkerte vej at gå. Derfor støtter vi ikke det her forslag.

Kl. 19:17

Anden næstformand (Jeppe Søe):

Der er ingen korte bemærkninger. Tak til ordføreren. Næste ordfører er fru Anni Matthiesen fra Venstre.

Kl. 19:17

(Ordfører)

Anni Matthiesen (V):

Tak for det, formand, og tak til Alternativet for at sætte plantebaseret mad på dagsordenen. Man kan faktisk godt blive lidt sulten på det her tidspunkt, når man ikke har fået aftensmad endnu, men vi må se, om der er noget plantebaseret mad i Snapstinget efterfølgende.

Jeg kan sige så meget, at for Venstre er det også rigtig vigtigt, at der er fokus på erhvervsuddannelserne. Jeg kan sige, at jeg så sent som i går besøgte Rybners i Esbjerg, hvor jeg talte med en række unge mennesker, som jo har fokus på, hvad der er af muligheder i fremtiden. Jeg kan også sige, at det, nogle af dem, jeg talte med, bl.a. havde beskæftiget sig med, var at skabe nogle nye former for vindmøller, hvor de havde brugt sidste uge på den del og så skulle til at gå op og forsvare deres projekter.

Jeg kan også sige, at det med det plantebaserede mad også er noget af det, som jeg har fulgt. F.eks. ligger virksomheden Naturli i min valgkreds, og den har jeg besøgt, bl.a. sammen med Venstres desværre nu sygemeldte formand, Jakob Ellemann Jensen, og der kunne de også fortælle om den stigende efterspørgsel efter plantebaseret med.

Når det så er sagt, kommer vi i Venstre ikke til at støtte det her beslutningsforslag, og jeg synes egentlig også, at den tidligere ordfører sagde det på en god måde. For det er jo netop de faglige udvalg, som består af repræsentanter for både arbejdstagere og arbejdsgivere, som styrer de her ting. Og nu kan man jo sige, at i går blev det så også i finanslovsaftalen indskrevet, at man har afsat 2 mio. kr. til netop at understøtte det, som man har efterspurgt. Og der mener jeg også, at det så er her, vi også skal holde fingrene væk og nu lade det faglige udvalg arbejde i forhold til at indrette, hvordan den her uddannelse så eventuelt skal se ud. Så tak, fordi vi kommer til at diskutere plantebaseret mad, men nej tak til selve beslutningsforslaget.

Kl. 19:20

Anden næstformand (Jeppe Søe):

Der er en enkelt kort bemærkning fra fru Marlene Harpsøe, Danmarksdemokraterne.

Kl. 19:20

Marlene Harpsøe (DD):

Mange tak. Jeg kan jo forstå, at Venstre som en del af regeringen nu har godkendt at finansiere midler i millionklassen til en ny vegetarkokkeuddannelse. Der vil jeg gerne høre fru Anni Matthiesen, om det var et kardinalpunkt for Venstre at få gennemført det, også jo med tanke på, at Venstre traditionelt er et parti, der går meget op i landbruget og også den animalske produktion.

Kl. 19:20

Anden næstformand (Jeppe Søe):

Ordføreren.

Kl. 19:20

Anni Matthiesen (V):

Jeg vil starte med at sige, at også landbruget går op i plantebaseret mad. Så sent som for en måneds tid siden besøgte jeg bl.a. kartoffelcentralen i Brande, hvor alle kartoffelavlerne er virkelig langt fremme i forhold til netop at udvikle ting, som efterspørges, altså plantebaserede tilsætningsstoffer ud fra kartoflen, og det er bl.a. til at putte i slik osv., så også landbruget holder af plantebaseret mad. Og så må jeg igen sige, at det jo er det faglige udvalg, der nu skal kigge på, hvordan selve den her uddannelse skal se ud, og at den kommer til at hedde vegetarkokkeuddannelse er der ingen, der siger. Det kan jeg i hvert fald ikke afgøre. I hvert fald har jeg respekt for, at det er det faglige udvalg, der nu skal kigge på de her ting.

Kl. 19:21

Anden næstformand (Jeppe Søe):

Spørgeren.

Kl. 19:21

Marlene Harpsøe (DD):

Der er flere regeringspartier, der nu siger, at det er en indstilling fra det faglige udvalg. Men vi må jo anerkende, at det også handler om politiske prioriteringer. Og det er jo noget, som regeringen har prioriteret i forbindelse med finanslovsforhandlingerne, også selv om det kun er 3 pct. af danskerne, der reelt er vegetarer. Hvorfor har man lavet den prioritering?

Kl. 19:21

Anden næstformand (Jeppe Søe):

Ordføreren.

Kl. 19:21

Anni Matthiesen (V):

Jeg må sige, bl.a. efter jeg har besøgt virksomheden Naturli, at det er at tage skyklapper på, hvis man ikke kan se, hvordan efterspørgslen også er stigende. Jeg kan også se, eksporten er stigende på det her område. Og i Venstre holder vi også rigtig meget af de virksomheder, som tør at satse på nye ting og for den sags skyld øge eksportindtægterne. Så derfor er det slet ikke i strid med nogen af de andre holdninger, vi har i Venstre.

Kl. 19:22

Anden næstformand (Jeppe Søe):

Tak til ordføreren fra Venstre. Næste ordfører er hr. Rasmus Lund-Nielsen fra Moderaterne.

Kl. 19:22

(Ordfører)

Rasmus Lund-Nielsen (M):

Tak for ordet, og tak til Alternativet for at fremsætte dette beslutningsforslag. I Moderaterne mener vi, at vores uddannelser skal være relevante og afspejle samfundets omskiftelige behov. Om det gælder tømreruddannelsen, vores universitetsuddannelser eller som her kokkeuddannelsen, mener vi, at uddannelserne skal være opdaterede, så de står mål med den efterspørgsel på relevant uddannet arbejdskraft, der er i samfundet.

Et af de vigtigste behov er behovet for, at fremtidens arbejdskraft er klædt på til at understøtte den grønne omstilling, så vi kan løse vor tids største udfordring. Det beslutningsforslag, som vi i dag behandler, har derfor nogle noble tanker, hvad angår at få kokkeuddannelsen til at bidrage til den grønne omstilling. Tanker som det faglige udvalg for gastronomuddannelsen tilsyneladende deler. De har nemlig i forbindelse med udviklingsredegørelsen for 2023 indsendt et ønske om oprettelse af et nyt speciale til vegetarkok på erhvervsuddannelsen til gastronom. Det er tanker, som regeringen kan se en mening i. I hvert fald blev der som allerede nævnt afsat 2 mio. kr. på den finanslov, der netop er blevet indgået, til at understøtte, at det faglige udvalg kan fortsætte udviklingen af kokkeuddannelsen mod et mere grønt fokus.

I Moderaterne er vi enige i, at erhvervsuddannelserne spiller en central rolle i den grønne omstilling, og at vi fortløbende skal understøtte den rolle. Den grønne omstilling kan føre til ændrede kompetencebehov, som kalder på ændringer af erhvervsuddannelserne. Imidlertid bør de her ændringer fortrinsvis ske via de faglige udvalg, som hver erhvervsuddannelse er styret af, og børne og undervisningsministeren kan reelt set etablere nye uddannelser uden om de faglige udvalg. Det kræver, at det dokumenteres, at de faglige udvalg ikke løser en fornyelsesopgave i et nødvendigt omfang. Den mulighed har, som ministeren også nævnte i sin tale, aldrig været anvendt, og det mener vi heller ikke den bør blive i dette tilfælde, særlig ikke henset til, at der som nævnt allerede pågår en fornyelsesopgave relateret til at øge fokus på det grønne på kokkeuddannelsen. Moderaterne støtter derfor ikke forslaget. Tak for ordet.

Kl. 19:24

Anden næstformand (Jeppe Søe):

Der er ingen korte bemærkninger. Tak til ordføreren. Den næste ordfører er hr. Carl Valentin fra SF.

Kl. 19:24

(Ordfører)

Carl Valentin (SF):

Tak for det. I Socialistisk Folkeparti synes vi, at det vil være fremragende med en plantebaseret kokkeuddannelse. Og det vil det, fordi vi skal spise meget mere plantebaseret. Det skal vi gøre for klimaets skyld, for naturens skyld og for dyrenes skyld. Halvdelen af verdens beboelige areal bliver p.t. brugt på landbrug, og mere end tre fjerdedele af det bliver altså brugt til animalsk produktion, til trods for at kød og mejeriprodukter udgør en markant lavere andel af vores protein og kalorieindtag. Vil vi have mere plads til de mange mennesker, der er på kloden nu, og til naturen, så kommer vi altså ikke uden om at ændre vores fødevaresystem grundlæggende i en plantebaseret retning.

På baggrund af et spørgsmål, jeg stillede her i Folketinget i sidste periode, kom det frem, at hvis vi begynder at spise efter kostrådene i Danmark, altså bare efter kostrådene, ikke vegetarisk eller vegansk, så kan vi sløjfe 40 pct. af den landbrugsjord, som bliver brugt på at producere vores kost i dag. Det er altså et kæmpestort potentiale, der ligger her. Og det er jo, fordi det er enormt ineffektivt at have kæmpestore fodermarker, fodre dyrene med det her foder igennem mange, mange måneder for så at slagte dyrene og spise dyrene. Det er, lidt simpel sagt, meget mere effektivt at spise planterne direkte.

Men hvorfor er det så specifikt en god idé med en plantebaseret kokkeuddannelse? Det er det jo, fordi det er nemmere at få folk til at spise grønt, hvis der også er nogle kokke, der kan finde ud af at lave grøn mad. Derfor er det bare helt afgørende at få udviklet den grønne gastronomi. Kokkeuddannelsen skal jo selvfølgelig helt generelt være langt grønnere, men det vil også være godt med en specifik plantebaseret kokkeuddannelse.

Flere og flere især unge vælger animalske produkter fra af klimahensyn og af etiske årsager, og man udelukker altså dem fra at uddanne sig til kokke, hvis man insisterer på, at de for at blive uddannede kokke skal tygge sig igennem en pensumbog, hvor siderne er lavet af skinke. Derfor skal der være en plantebaseret kokkeuddannelse i Danmark. Og som bonus kan det her initiativ, hvis vi laver sådan en plantebaseret kokkeuddannelse, forhåbentlig få nogle unge, som i dag vælger at læse på universitetet, til at tage en faguddannelse i stedet for.

Et andet argument er, at vi ovre i Fødevareministeriet, hvor jeg bruger masser af tid, arbejder hårdt på at omstille de offentlige køkkener, men vi skal jo også have den private sektor med, og det vil det her forslag bidrage til. Det vil gøre det nemmere for de private køkkener at hyre nogen, der kan hjælpe dem med at leve op til de nye kostråd og også generelt at servere grønnere mad. En kokkeuddannelse, der er plantebaseret, kan også give Danmark positiv international omtale for meget, meget få midler. Det vil være en historie, som kan sprede ringe i vandet ude i verden, og som også kan være med til at styrke Danmarks grønne omdømme.

Sidst, men bestemt ikke mindst, er der altså også rigtig mange grønne ngo'er derude, som er klar til at hjælpe os med at sprede nyheden, hvis vi får en plantebaseret kokkeuddannelse og forhåbentlig på den måde også får masser af mennesker til at søge ind på den, og det er jo ikke så ringe endda.

Men jeg har lige lidt afsluttende bemærkninger her til sidst i forhold til den måde, som forslaget fra Alternativets side er indrettet på, som vi ikke er så glade for i SF. For hvis man skal oprette en ny uddannelse, skal det jo altså ske i dialog med arbejdsmarkedets parter. Det er måden, som man gør det på i Danmark, og det er jo også vigtigt for uddannelsens legitimitet. Når vi så forhåbentlig får en plantebaseret kokkeuddannelse en dag, er det også ret centralt, at vi i samme omgang sikrer os, at der er lærepladser nok. Jeg er ikke i tvivl om, at det nok skal komme, fordi den grønne mad er kommet for at blive, men det er altså også et vigtigt opmærksomhedspunkt, hvis man opretter en plantebaseret kokkeuddannelse. Vi vil gerne foreslå, at man gør det, at man laver en beretning i Uddannelsesudvalget, som udtrykker, at vi gerne ser en plantebaseret kokkeuddannelse indført, og så arbejder videre for, at det faktisk kommer til at ske. For vi har både brug for, at vi får en grønnere kokkeuddannelse generelt med flere plantebaserede fødevarer, og at vi også får en helt plantebaseret kokkeuddannelse. Tak for ordet.

Kl. 19:29

Anden næstformand (Jeppe Søe):

Der er en enkelt spørger. Fru Anni Matthiesen fra Venstre.

Kl. 19:29

Anni Matthiesen (V):

Tak. Jeg kan sige, at jeg blev lidt beroliget til sidst i ordførerens tale. For noget af det, der undrer mig ved beslutningsforslaget, er, at Alternativet vælger at fremsætte det her forslag uden egentlig at anerkende, at vi jo netop på erhvervsuddannelser til forskellige områder har valgt at have de her faglige udvalg. Det er egentlig det, jeg godt vil have bekræftet. For hvis vi skal til herinde i Folketingssalen at diskutere, hver gang vi synes, der skal ændres lidt på en erhvervsuddannelse, så er jeg simpelt hen bange for, at vi blander os i noget, vi ikke skal blande os i. Så vil SF's ordfører godt bekræfte, at dermed kommer man ikke til at stemme for det her forslag, fordi man faktisk ønsker at respektere, at der er de her faglige udvalg?

Kl. 19:30

Anden næstformand (Jeppe Søe):

Ordføreren.

Kl. 19:30

Carl Valentin (SF):

Ja, det vil jeg gerne bekræfte. Det er også derfor, jeg opfordrer til, at vi laver en beretning i udvalget i stedet for.

Jeg vil så sige, at jeg ikke synes, der er noget galt i, at der kommer et klart signal her fra Christiansborg om, at det ville være godt at få en plantebaseret kokkeuddannelse. Og jeg vil sige til det faglige udvalg, hvis de lytter med derude, at jeg også håber, de vil bruge de midler, som SF jo faktisk har sikret i den her finanslovsaftale, til netop at sikre det. Det ville jeg synes var fremragende.

Men jeg er enig med spørgeren i, at den proces, der er omkring det her med beslutningsforslaget, er lidt problematisk. Men det er jo så, hvad det er.

Kl. 19:30

Anden næstformand (Jeppe Søe):

Spørgeren.

Kl. 19:30

Anni Matthiesen (V):

Tak for det. Det betrygger mig. Så må jeg sige igen, at jeg jo egentlig synes, at regeringen sammen med de andre støttepartier i går netop sendte et godt signal ved at sige, at nu har vi afsat midlerne til det. For det her koster jo også penge.

Samtidig har jeg det nok også sådan – og det vil jeg godt spørge ordføreren om – at det vel også er efterspørgslen efter det her, som på en eller anden måde skal være vægten, i forhold til hvad det er, man skal prioritere. Er det ikke korrekt?

Kl. 19:31

Anden næstformand (Jeppe Søe):

Ordføreren.

Kl. 19:31

Carl Valentin (SF):

Joh, det er også efterspørgslen. Men det er også, at vi står midt i en klimakrise, hvor det er ekstremt vigtigt, at vi spiser og producer flere plantebaserede fødevarer. Derfor skal vi selvfølgelig indrette vores uddannelsessystem til at forholde sig til det. Så jeg synes både, man skal kigge på, hvad der er efterspørgsel efter, men man skal også kigge på, hvad vores klima har brug for, og det har brug for, at vi får nogle flere grønne kokke.

Kl. 19:31

Anden næstformand (Jeppe Søe):

Så er det fru Franciska Rosenkilde, Alternativet.

Kl. 19:31

Franciska Rosenkilde (ALT):

Tak, og tak til ordføreren for talen og opbakningen, kan man sige, til idéen om en plantebaseret kokkeuddannelse. Jeg vil gerne spørge ordføreren, om ordføreren giver mig ret i, at de 2 mio. kr., der er sat af til et såkaldt grønt fokus, ikke er det samme som en plantebaseret kokkeuddannelse, og også – for at uddybe lidt i forlængelse af det, som Venstres ordfører var inde på – at man politisk må erkende, at markedet selv ikke kan drive den grønne omstilling, men at det er vigtigt, at vi politisk sætter nogle retninger for, hvad det er, vi vil med vores samfund, og derfor også lægger op til behovet for netop en plantebaseret kokkeuddannelse.

Kl. 19:32

Anden næstformand (Jeppe Søe):

Ordføreren.

Kl. 19:32

Carl Valentin (SF):

Til det første: Ja, jeg er enig i, at det, der står i finanslovsaftalen, ikke er, at der skal indføres en plantebaseret kokkeuddannelse. Det så vi gerne fra SF's side at der blev gjort. Men de midler, der er afsat i aftalen, skal det faglige udvalg jo udmønte. Jeg håber, vi også kan drøfte, hvordan vi potentielt kan sikre det her i landbrugsforligskredsen, også fordi der jo skal laves en handlingsplan for plantebaserede fødevarer nu her, som vi har fået igennem i landbrugsaftalen. Der kunne det være relevant at drøfte det.

Så er jeg også enig med ordføreren i, at markedet ikke kan drive det her alene. Jeg vil så sige, at når jeg kigger på den unge generation, tror jeg faktisk, der er rigtig mange, der gerne vil søge sådan en uddannelse her. Det er jeg helt overbevist om. Jeg tror, der er rigtig mange unge, især unge kvinder, som fravælger at blive kokke, fordi de så skal tygge sig igennem et pensum, som primært er kød, og det gider de ikke, for det er ikke det, de laver til sig selv, og det er ikke det, de drømmer om at lave i fremtiden. Så jeg tror faktisk, der er ret stort potentiale her.

Kl. 19:33

Anden næstformand (Jeppe Søe):

Dermed tak til ordføreren. Næste ordfører på talerstolen er fru Marlene Harpsøe fra Danmarksdemokraterne.

Kl. 19:33

(Ordfører)

Marlene Harpsøe (DD):

Jeg får lyst til lige først at starte med en replik til det, som SF rejser, særlig den sidste bemærkning om, at der er unge mennesker, der ikke gider tygge sig igennem et pensum med skinke og hamburgerryg, og hvad ved jeg. Altså, i min verden, i min bog er der ikke noget, der hedder, når man tager en uddannelse, at der så er noget, som man bare ikke gider røre ved. Jeg er selv lige blevet uddannet sygeplejerske. Jeg kan da ikke tillade mig eller mine medstuderende kan ikke tillade sig at stå og sige, at der er nogle ting, vi ikke vil. Der er nogle ting, der er en del af en uddannelse, og så gør man det. Ellers må man finde sig noget andet at lave. Det er sådan helt grundlæggende min holdning.

I forhold til forslaget her om en plantebaseret kokkeuddannelse kan vi så høre, at regeringen nu sammen med et flertal her i Folketinget har indgået en finanslov, som vil indføre en vegetarkokkeuddannelse. Det er så på baggrund af en indstilling fra et fagligt udvalg på området. Helt grundlæggende har vi det sådan i Danmarksdemokraterne, at indstillingerne selvfølgelig skal komme fra de faglige udvalg, med henblik på at man så tager stilling til det politisk. Man giver så en eller anden form for holdning til kende fra regeringens side: Jamen det var ikke var os, der kom med forslaget, og vi skal jo ikke blande os i det.

Men det gør man jo alligevel, fordi man netop vælger at sige, at man politisk prioriterer det.

I Danmarksdemokraterne har vi den helt klare holdning, at der er vigtigere emner i forhold til erhvervsuddannelserne, som vi er nødt til at tage hånd om, end lige præcis at indføre en vegetarkokkeuddannelse. Vi har allerede en kokkeuddannelse i dag, og det burde være muligt inden for de rammer også at undervise i vegetarretter. Vi anerkender også det stigende behov, men det burde være muligt inden for den nuværende kokkeuddannelse.

Når det så er sagt, vil jeg sige, at det, der er sat af til erhvervsuddannelserne, altså en vegetarkokkeuddannelse, i finansloven, er så få midler, at man ikke kan lade være med at tænke: Var det virkelig det, det kunne blive til til erhvervsuddannelserne? I Danmarksdemokraterne har vi selv fremlagt et finansieret finanslovsforslag, hvor vi rent faktisk prioriterer 100 mio. kr. til erhvervsuddannelserne. Og så kommer man frem til en finanslov for 2023, som afsætter, efter hvad jeg hører, 2 mio. kr. til en grøn vegetarkokkeuddannelse. Var det det, det kunne blive til? Jeg må ærlig talt indrømme, at jeg er skuffet. Jeg er rigtig skuffet.

Der er nogle meget svage søgetal til erhvervsuddannelserne, ikke kun til kokkeuddannelserne, men til en lang række af uddannelser. Vi ser også en brændende platform i forhold til bl.a. social- og sundhedsuddannelserne. Vi har en ældrepleje, som i den grad mangler kvalificeret arbejdskraft, og som har behov for, at vi politisk prioriterer erhvervsuddannelserne – selvfølgelig ikke kun de uddannelser, men i det hele taget en bred vifte af erhvervsuddannelser. Derfor skuffer det mig meget, at det ikke kunne blive til mere i forbindelse med finansloven, i hvert fald ikke efter det, jeg har kunnet læse mig frem til.

For når man prøver at søge i de papirer, der ligger fremme på Finansministeriets side om finansloven, er der i hvert fald ikke nogen af de papirer, jeg kunne finde frem til, hvor den her vegetarkokkeuddannelse rent faktisk fremgår. Så jeg skal ikke kunne sige, om der er ting på området, som ikke er blevet fremlagt offentligt endnu. Men det, jeg i hvert fald kan se og høre, er, at man altså kun afsætter 2 mio. kr. til erhvervsuddannelserne. Det er skuffende.

Svaret på, hvordan vi øger optaget til erhvervsuddannelserne, er ikke let, men vi skal prioritere erhvervsuddannelserne. At vi får flere til at søge en erhvervsuddannelse ved at etablere en vegetarkokkeuddannelse, tror jeg ikke. Jeg tror ikke, det er det, der er guldkornet her i forhold til at øge optaget helt generelt på erhvervsuddannelserne. Der er brug for et massivt løft af skolerne, bl.a. også til at sikre en bedre geografisk dækning af de pågældende uddannelser.

Nu er min tid ved at udløbe, så jeg vil blot sige, at fra Danmarksdemokraternes side mener vi, det er en fuldstændig forkert prioritering fra regeringen og finanslovspartiernes side at prioritere lige præcis en vegetaruddannelse. Vi synes, der er andre ting, der er meget vigtigere.

Kl. 19:38

Anden næstformand (Jeppe Søe):

Der er et par enkelte spørgsmål, bl.a. fra fru Franciska Rosenkilde fra Alternativet.

Kl. 19:38

Franciska Rosenkilde (ALT):

Tak for det. Jeg deler ordførerens frustration over den manglende prioritering af erhvervsuddannelserne generelt. Der er vi helt enige. Jeg er bare nødt til at korrigere ordføreren. Måske gør det dig tryg, men det gør ikke mig tryg. Der er altså ikke bevilget penge til en ny vegetarkokkeuddannelse, desværre. Der er bevilget 2 mio. kr. til et såkaldt grønt fokus på kokkeuddannelsen. Det er langtfra en vegetarkokkeuddannelse.

Så grunden til, at du ikke har kunnet finde det i finansloven, er, at der ikke er bevilget penge til en ny vegetarkokkeuddannelse. Så det kan være, at det gør ordføreren tryg, men jeg må desværre beklage det. Så det er bare for lige at korrigere. Der er altså ikke en vegetarkokkeuddannelse. Der er blot givet 2 mio. kr. til et grønt fokus. Så det er bare lige for at få den misforståelse afklaret. Tak.

Kl. 19:39

Anden næstformand (Jeppe Søe):

Ordføreren.

Kl. 19:39

Marlene Harpsøe (DD):

Så kunne det i hvert fald være rart, hvis regeringen kunne forklare det mere uddybende. Jeg tog sådan set bare de ord, som børne- og undervisningsministeren selv brugte her på talerstolen.

Et grønt fokus kan være rigtig mange ting. Altså, handler det om, at man bliver bedre til at bruge rester af madvarer, så man undgår madspild? Det er positivt. Det ville da være dejligt. Jeg håber da også, at det er noget, man ikke kun bruger i en såkaldt grøn kokkeuddannelse, men at man også prioriterer det på den nuværende kokkeuddannelse. Det kunne være et positivt element i sådan en verden, hvor vi også har rigtig meget inflation og man ude på rigtig mange institutioner sidder og tæller pengene i øjeblikket for at få alt til at stemme i forhold til budgetterne, altså det med at sige: Hvordan kan man rent faktisk bruge rester fra i går til at lave noget god mad i dag?

Kl. 19:40

Anden næstformand (Jeppe Søe):

Spørgeren.

Kl. 19:40

Franciska Rosenkilde (ALT):

Så vil ordføreren nok ikke være så ked af det, der faktisk er på finansloven, som ordføreren umiddelbart tror. For det tænker jeg meget vel at et grønt fokus er tænkt som. Det er at blive bedre til at have en grøn optimering af kokkeuddannelsen, hvilket der helt sikkert er behov for, men det er desværre ikke nogen vegetarisk kokkeuddannelse.

Kl. 19:40

Anden næstformand (Jeppe Søe):

Ordføreren.

Kl. 19:40

Marlene Harpsøe (DD):

Det tænker jeg at der er nogle finanslovspartier der er nødt til at redegøre yderligere for. For som jeg egentlig også hørte SF sige fra talerstolen, lød det, som om der skulle være en vegetarkokkeuddannelse, fordi der var nogle studerende, der ikke brød sig om at røre ved skinke og hamburgerryg. Det er jo selvfølgelig ærgerligt, at det er den holdning, der er. Men man er fra finanslovspartierne side i hvert fald nødt til så at gøre opmærksom på, hvad man præcis mener. For jeg kan i hvert fald høre, at Alternativet og jeg har nogle forskellige opfattelser af, hvad det er, der er blevet sagt.

Kl. 19:41

Anden næstformand (Jeppe Søe):

Fru Anni Matthiesen, Venstre.

Kl. 19:41

Anni Matthiesen (V):

Tak. Nu når Danmarksdemokraterne har så mange ønsker og er så skuffede over det, der så i går er blevet aftalt med finansloven, kan jeg ikke forstå, hvorfor Danmarksdemokraterne ikke bare blev i lokalet og bragte nogle af de ønsker med sig ind til bordet. Jeg synes lidt, at det er let at stå og sige, at man er skuffet, og at man ville have haft det anderledes, og at det her ikke er godt nok osv. Men man kunne jo have valgt at blive og faktisk være med til at prioritere tingene og på den måde have haft indflydelse. Så det var bare en kommentar.

Og så vil jeg sige, at netop de faglige udvalg jo er de mennesker, vi har sagt der nu rent ud sagt skal gøre noget for at få skabt den her uddannelse på bedst mulig måde. Anerkender Danmarksdemokraterne ikke, at det jo faktisk er en fin model, vi har, hvor det er de faglige udvalg, som tager sig af det her?

Kl. 19:42

Anden næstformand (Jeppe Søe):

Ordføreren.

Kl. 19:42

Marlene Harpsøe (DD):

Vi anerkender fuldt ud, at det er de faglige udvalg, der kommer med en indstilling, og at det derefter er en politisk prioritering, om man vil frigive de nødvendige midler til at gennemføre det. I forhold til finansloven må vi jo bare erkende i Danmarksdemokraterne, at vi havde langt højere ambitioner på vegne af erhvervsuddannelserne, end regeringen havde, og det er jo så derfor, vi bl.a. ikke kunne se os selv som en del af en finanslovsaftale.

Kl. 19:42

Anden næstformand (Jeppe Søe):

Spørgeren.

Kl. 19:42

Anni Matthiesen (V):

Ja, det var en gratis omgang – for at sige det direkte. Det er jo sådan, at der er spillet ind med et ønske om at få afsat nogle midler til det her. Så man har allerede sendt de her ønsker. Og det synes jeg jo så er den rigtige måde at gøre det på. Og det håber jeg også at Danmarksdemokraterne godt kan se, altså at det er en rigtig fin måde at gøre det på. Og ja, ministeren stod faktisk på talerstolen og talte også om, hvordan vi bekæmper madspild. Det var noget af det, som ordføreren efterspurgte. Men det var noget af det, der var i ministerens tale.

Kl. 19:43

Anden næstformand (Jeppe Søe):

Ordføreren.

Kl. 19:43

Marlene Harpsøe (DD):

Jeg synes bare, det er vigtigt, at vi sådan får det afklaret. Det kunne være, vi skulle stille et udvalgsspørgsmål, sådan at man rent faktisk fra regeringens side kan udfolde, hvad det er, man præcis har besluttet, for jeg havde meget svært ved at finde det. Jeg kunne ikke finde det i de der finanslovsaftalepapirer, som der var lagt ud på Finansministeriets hjemmeside. Så det kunne bare være rart at finde ud af, hvad der præcis er aftalt, for det lyder, som om man internt i finanslovspartierne faktisk er lidt uenige om, hvad der er aftalt. Så jeg vil gerne oplyses.

Kl. 19:44

Anden næstformand (Jeppe Søe):

Dermed tak til ordføreren. Den næste ordfører på talerstolen er fru Helena Artmann Andresen fra Liberal Alliance.

Kl. 19:44

(Ordfører)

Helena Artmann Andresen (LA):

Tak. Med forslaget ønsker man, at der afsættes 8 mio. kr. til at oprette en plantebaseret kokkeuddannelse. Forslagsstillerne ønsker, at uddannelsen skal være taxametergodkendt, og at de første elever skal kunne starte i år 2025. I Liberal Alliance mener vi ikke, at det er politikerne, der skal bestemme, hvad der skal undervises i på kokkeuddannelsen. Det må og skal være en faglig beslutning. Derfor mener vi ikke, at der skal oprettes en plantebaseret kokkeskole.

Som det er i dag, har eleverne mulighed for at vælge mellem to grundforløb, hvoraf det ene er byhaver og gastronomi, og det er for elever, der har særlig interesse for det grønne køkken, dyrkning i haver, gartneri, landbrug og gerne vil have mere viden om økologi, bæredygtighed og udendørs madlavning. Med det sagt er vi meget bevidste om den bevægelse, der foregår på fødevareområdet, mod mere plantebaseret og klimavenlig mad. Vi ser, at danskerne generelt er blevet mere bevidste om vegetarisk og organisk mad.

Jeg har været ude og besøge en erhvervsskole og har faktisk også snakket med par kokke, og de fortalte mig, at de har stort kendskab til retter, hvori der ikke indgår animalske produkter. I forhold til tendenserne mener vi i Liberal Alliance, at danskerne selv skal have lov til at bestemme, hvad de indtager af fødevarer, og det betyder også, at vi politikere, som jeg også hørte fru Franciska Rosenkilde sige, ikke skal blande os i, hvad der bliver serveret de forskellige steder rundtomkring. Liberal Alliance er også en del af finanslovsaftalen og synes, at de 2 mio. kr. til grøn fokus er positivt. Men vi kan desværre ikke støtte forslaget.

Kl. 19:46

Anden næstformand (Jeppe Søe):

Der er en enkelt kommentar fra fru Franciska Rosenkilde, Alternativet.

Kl. 19:46

Franciska Rosenkilde (ALT):

Tak, og tak for ordførerens tale. Jeg vil bare lige præcisere, at jeg er helt enig i, at vi ikke politisk skal bestemme, hvad mennesker skal spise, men vi kan jo godt politisk prioritere, hvad det er, vi vil servere i vores offentlige kantiner, og hvad det er for en maddagsorden, vi gerne vil fremme, primært på grund af klima, miljø, dyrevelfærd og andre ting. Bl.a. de officielle kostråd, der er, og som vi spiser langt fra i Danmark, kunne jo være et godt pejlemærke for også at være det, vi så uddanner vores kokke efter. Så det var bare en præcisering. Tak.

Kl. 19:46

Anden næstformand (Jeppe Søe):

Ordføreren.

Kl. 19:46

Helena Artmann Andresen (LA):

Jeg beklager, hvis jeg ikke lige var helt skarp på, hvad du har sagt. Jeg skal ikke lægge dig nogen ord i munden. Jeg kan bare konstatere, at vi er lidt uenige, om vi skal bestemme, hvad der skal serveres i offentlige kantiner. Det mener vi ikke i Liberal Alliance er den rigtige vej at gå.

Kl. 19:47

Anden næstformand (Jeppe Søe):

Tak til ordføreren. Og næste ordfører er fru Brigitte Klintskov Jerkel fra Det Konservative Folkeparti.

Kl. 19:47

(Ordfører)

Brigitte Klintskov Jerkel (KF):

Tak. Jeg har fået fornøjelsen af at være standin for vores uddannelses- og undervisningsordfører på den her sag. I Det Konservative Folkeparti anerkender vi, at det vil være godt, hvis danskernes madvaner blev mere grønne. Men samtidig mener vi, at det er hotel- og restaurationsskolen, der skal afgøre, om oprettelsen af en plantebaseret kokkeuddannelse har relevans, og hvilket pensum eleverne skal undervises ud fra. På den baggrund kan Det Konservative Folkeparti ikke støtte forslaget, og jeg skulle også hilse fra Dansk Folkeparti og sige, at de heller ikke bakker op om forslaget.

Kl. 19:48

Anden næstformand (Jeppe Søe):

Det var kort og godt, og der er ingen kommentarer. Tak til ordføreren. Den næste ordfører er fru Mai Villadsen fra Enhedslisten.

Kl. 19:48

(Ordfører)

Mai Villadsen (EL):

Tak for det. Det er en rigtig god idé med en vegetarkokkeuddannelse eller af en grøn kokkeuddannelse i Danmark. Så tusind tak til Alternativet for at bringe spørgsmålet på banen og bringe den her debat ind i Folketingssalen. Som det også blev sagt fra ordføreren for forslagsstillerne, har vores spisevaner jo utrolig store konsekvenser selvfølgelig for vores egen sundhed, men jo i høj grad også for vores miljø, natur, dyrevelfærd, drikkevand og selvfølgelig også klimaet. Derfor synes vi, at det er et helt oplagt forslag at gøre erhvervsuddannelserne på det her område endnu grønnere, ligesom de i forvejen bliver det på rigtig mange områder i den her tid, og det er kun glædeligt, med en grøn kokkeuddannelse.

I virkeligheden er der jo også en parallel på landbrugsområdet, hvor man i rigtig mange år har haft den traditionelle uddannelse på landbrugsområdet på de traditionelle landbrugsskoler, og så har man en økologisk landbrugsskole. Det har vi haft en flot og stærk tradition for i Danmark, og det har i virkeligheden gjort os til et af foregangslandene, når det gælder økologi. Jeg synes, det er en god idé at gøre det samme på det område.

Vi er jo heldigvis et land, der er verdensførende, når det gælder gastronomi. Det er vi stolte af; det bryster vi os af. Der er det jo også rigtig vigtigt, at vi bliver ligeså skarpe, når det gælder den helt grønne gastronomi. Derfor er det også meget bedrøveligt, at omkring en tredjedel af eleverne er faldet fra på kokkeuddannelserne over de seneste år. Der kunne det her måske gøre en forskel.

Jeg vil dog sige, at for os er det også rigtig vigtigt, at den traditionelle kokkeuddannelse bliver grønnere, for de officielle kostråd anbefaler jo faktisk at spise dobbelt så meget bælgfrugt i løbet af en uge som kød. Jeg hører ikke, at det her forslag overhovedet står i modsætning til det, og derfor synes vi, det er rigtig fornuftigt også – og det ved jeg også at man gør løbende i det faglige udvalg – at se på at forgrønne den gren også.

Jeg vil dog i lighed med alle andre tidligere ordførere heroppe sige, at for os er det selvfølgelig også rigtig vigtigt med en inddragelse af de faglige udvalg, som jo har ansvaret for at indrette erhvervsuddannelserne i Danmark og også sørge for, at der er en god overgang mellem uddannelse og arbejdsmarked og uddannelse og praktikplads i det her scenarie. Det er rigtig vigtigt, at de er inddraget. Derfor synes jeg også, det er meget, meget positivt at høre deres indspark, som jo er, at de synes, det er en god idé, at der er en grøn kokkeuddannelse, og de foreslår faktisk, at man fremover skal kunne tage tre forskellige specialer: et traditionelt kokkespeciale, et i smørrebrød og catering og et som vegetarkok. Derfor håber jeg i lighed med SF's ordfører heroppe, at vi måske på den måde kan imødekomme det faglige udvalg og komme med en beretning, der siger, at der skal penge til at bakke op om den intention også. Men Enhedslisten bakker fuldt ud op om, at der bør være en vegetarkokkeuddannelse i Danmark, men det er selvfølgelig rigtig vigtigt med inddragelse af det faglige udvalg.

Kl. 19:52

Anden næstformand (Jeppe Søe):

Der er ingen kommentarer. Tak til ordføreren. Næste ordfører er fru Lotte Rod fra Radikale Venstre.

Kl. 19:52

(Ordfører)

Lotte Rod (RV):

Tak for det, formand. For nogle dage siden havde vi lidt af en debat her i Folketinget om ældre, og fru Pia Kjærsgaard tog ordet og sagde, at det der med at lave klimamærkning på ældremad var gakgak, og så kunne jeg jo ligesom ikke dy mig for at tage ordet og sige, at måske var det mere fru Pia Kjærsgaards syn på, hvad klimavenlig mad er, der var en lille smule gak. For for mig handler det jo om de gode råvarer, altså at det smager godt, og at vi derfor også kan finde ud af at lave mad på en god måde, og jeg synes, det er helt rigtigt set, at selvfølgelig skal vi gøre vores kokkeuddannelser mere grønne. Jeg tror, vi er mange, som lige nu er i sådan en proces, hvor vi bare helt naturligt spiser flere og flere grønsager. Jo flere retter vi lærer at lave, og jo bedre vi bliver til at krydre maden, jo mere naturligt bliver det, at maden bliver mere og mere grøn. Det synes jeg er en virkelig dejlig udvikling, både for en selv, men jo også fordi vi dermed får nemmere ved at leve op til den forpligtelse, vi har til at give en ren klode videre til næste generation.

Derfor er jeg også meget glad for og vi er glade for i Radikale Venstre, at vi jo i går var med til at indgå en finanslovsaftale, som sætter 2 mio. kr. af til, at de faglige udvalg for kokkeuddannelsen nu kan være med til at gøre uddannelsen mere grøn.

Da jeg først lige læste forslaget, og det har jo også været en del af debatten i dag, tænkte jeg, at der er noget med de faglige udvalg her. Jeg kan ikke forestille mig, at det er Alternativets ønske at skulle gøre op med hele det system, vi har omkring vores erhvervsuddannelser, måske er det bare gået en lille smule hurtigt, da I formulerede det, og derfor vil jeg egentlig også foreslå, som ordførerne før mig har været oppe at gøre, om ikke vi skulle prøve at lave en fælles tekst, hvor vi med begejstring kan skrive om, hvor vigtigt det er, at vi har en grøn kokkeuddannelse. Det vil vi i hvert fald gerne være med til i Radikale Venstre.

Kl. 19:54

Anden næstformand (Jeppe Søe):

Der er ingen kommentarer, så tak til ordføreren. Næste ordfører er hr. Kim Edberg Andersen fra Nye Borgerlige.

Kl. 19:54

(Ordfører)

Kim Edberg Andersen (NB):

Nå. Jeg er ny i Folketinget, jeg har kontor på samme gang som Alternativet, og jeg har den dybeste respekt på mange områder for Alternativets politik. Men altså, man kan jo lige så godt stille et ændringsforslag, der siger, at vi lukker kokkeuddannelsen og så får vi rigtig sat gang i, at danskerne skal spise vegansk og vegetarisk. For pyt med, at der ikke er et marked – det har vi hørt tidligere i dag. Der er ikke et marked for det, men vi skal have tvunget det her igennem, og det ligger mig så fjernt. Jeg har stor respekt for folk, der vil spise vegansk og vegetarisk – stor respekt – men virkeligheden er da, at hvis markedet ikke er der, hvem skal så have de her kokke i lære? Hvem skal de sælge de veganske bøffer til? Og det er ikke for at tale en bevægelse, der kan være på vej, ned. Jeg er sikker på, Franciska Rosenkilde, at der kan være en bevægelse på vej, men den er med garanti ikke nået op til Nørreager endnu, og det vil sige, at vi kommer til at uddanne nogle kokke, som vil få rigtig, rigtig svært ved at lave stegt flæsk med persillesovs oppe ved mig, hvis ikke de kan få et job på en veganerrestaurant i en storby. Det er faktisk primært det, min problemstilling med det her er.

Lige nu kan man jo på restaurationsskolen tage kurser i at lave vegansk og vegetarisk mad, også til produktionsmedarbejdere, så de kan levere måltider, der overholder kravene. Er jeg enig med forslagsstillerne i, at der primært er et fokus på kødretter nu? Ja, det er jeg. Jeg ved, at ordføreren for forslagsstillerne selv er uddannet inden for faget, og jeg er selv samboende med en, som har været i branchen i 30 år, så det er jeg fuldt ud klar over. Men jeg ved også, at kokke bliver uddannet til at kunne meget mere end bare at stege koteletter. De kan rent faktisk, rigtig mange af dem, også lave veganske retter, og dem, der brænder for det, søger ind på veganske steder, hvor de kan sælge vegansk mad og blive vanvittig gode til det, og det er, fordi det er markedet, der styrer det. Derfor er det, der gør mig allermest trist i dag, at jeg skal høre ordførere gå op at sige heroppefra, at de godt ved, at der ikke er noget marked for det, men at det skal vi så bare have tvunget lidt igennem alligevel. Jeg tror, det er den gale vej, og på mennesker som mig får det lige nøjagtig den modsatte virkning. Det får mig til lige nøjagtig at tænke modsat. Jeg er født ind i en familie, hvor det er sådan, at når vi snakker om mad, er alt under 400 g pålæg. Jeg er ud af en kødspisende familie, og jeg har spist kød hele mit liv. Jeg kommer aldrig til at lære det, fru Franciska Rosenkilde – det gør jeg ikke. Jeg tror, at kokkeuddannelsen er det forkerte sted. Hvis man nu i stedet for i Børne- og Undervisningsudvalget her kunne sige, at vi kunne begynde at lære vores børn i skolen det, give dem nogle fødevarer, de rent faktisk laver mad af, i stedet for at vi laver teoretisk husgerning i skolen, så vi rent faktisk lærte vores børn det, tror jeg, der var meget mere svung i det end det her.

Det her kommer jeg med garanti til at være imod. Markedet skal drive enhver form for ændring. Vi kommer aldrig nogen sinde til at kunne tvinge danskerne til at spise skiveskåret stegt aubergine, eller hvad det kunne være. Hvis de vil have kød, kylling eller fisk, er det det, man går ud og køber. Så omvend markedet! Gør det på den måde. Jeg er slet ikke i tvivl om, at når jeg engang kommer på plejehjem, bliver jeg nok tvunget til at spise vegansk en gang imellem, og hvis det til den tid er lavet af en, som har brændt igennem, og som ønsker at lave noget mad, der er velsmagende og godt for mig, kommer jeg sikkert også til at spise det med stort velbehag. Men virkeligheden er lige nu, at jeg 99,9 pct. af tiden vil vælge at gå ud at spise en T-bonesteak i stedet for at spise en broccoli. Det er virkeligheden, det er markedet, og det bliver vi også nødt til at forholde os til.

Jeg har stor respekt for og jeg ved, at Alternativet mener det her det bedste sted fra. Jeg bliver bare nødt til at sige, at lige her er vi i hver vores ende af Folketingssalen, og det bliver der nok ikke ændret på i de første 4 år. Jeg går gerne ud og spiser vegansk, hvis der er nogen, der betaler, for jeg er da heldigvis nordjysk nok til, at gratis mad altid har været min livret.

Kl. 19:58

Anden næstformand (Jeppe Søe):

Der er en enkelt spørger, og det er fru Franciska Rosenkilde fra Alternativet.

Kl. 19:58

Franciska Rosenkilde (ALT):

Tak for det. Jeg har et spørgsmål til ordføreren. Når ordføreren nu engang kommer på plejehjem og skal have stegte auberginer, vil ordføreren så helst have det serveret af en kok, der er uddannet inden for plantebaseret mad, eller en kok, der har stået hele sin karriere og afpudset culotter og ikke kan lave plantebaseret mad?

Kl. 19:59

Anden næstformand (Jeppe Søe):

Ordføreren.

Kl. 19:59

Kim Edberg Andersen (NB):

Der ligger spørgeren jo den præmis ind, at jeg ikke kan få en kok, som har afpudset culotter hele livet, men faktisk også har interesseret sig for at lave vegansk mad. Jeg ville også være ked af, hvis en vegansk uddannet kok skulle lave min afpudsede culotte til mig. Så jeg tror, at vi skal have tillid til, at kokkene kan mere end bare den ene ting, og det tror jeg vi skal holde fast i, også i tilfælde af, at du skal udvikle dig den ene eller den anden vej – at du har dine basiskundskaber i orden. Men jeg vil til enhver tid helst være fri for at få serveret en aubergine.

Kl. 19:59

Anden næstformand (Jeppe Søe):

Spørgeren.

Kl. 19:59

Franciska Rosenkilde (ALT):

Det her forslag går netop ikke på at tage noget fra nogen, som vi tit bliver skudt i skoene. Tværtimod handler det faktisk om at bidrage til kokkeskolen. Så selvfølgelig vil vi ikke stoppe det, der er, men mere give noget ekstra til de mennesker, der ønsker at blive uddannet veganske kokke.

Det her handler jo ikke så meget om, hvad ordføreren kan lide eller ikke lide af mad. Det her handler jo om, at fødevarer, både produktionen og forbruget, står for over en tredjedel af Danmarks udledning, og derfor er det jo en sektor, vi skal kigge på i forhold til klimaforandringerne. Derfor er det jo ikke kun et marked, der kan drive den grønne omstilling. Det handler om politiske ambitioner og ikke, hvad ordføreren kan lide eller ikke kan lide. Tak.

Kl. 20:00

Anden næstformand (Jeppe Søe):

Ordføreren.

Kl. 20:00

Kim Edberg Andersen (NB):

Jeg er slet ikke i tvivl om, at Alternativet gerne vil drive mig til at spise auberginer, for det er en politisk agenda, Alternativet har. Jeg bliver bare nødt til at sige, at det ikke er det, der er min bekymring. Jeg tror, at forslaget kommer på et tidspunkt, hvor man ønsker at tvinge noget politisk ned over et madlandskab i Danmark, og det er jeg uenig i. Det er lidt ligesom med alle andre ting på markedet, at hvis det er så god en idé og det smager så fantastisk godt, er jeg sikker på, at det kommer til at vinde udbredelse i sig selv. Jeg ønsker ikke at tvinge det ned over nogen nu. Det kan sagtens være, at verden ser anderledes ud om 3 eller 4 år.

Jeg er så til gengæld enig med ordføreren for forslagsstillerne i, at det, der ligger i finansloven, ikke har noget at gøre med det, som ordføreren foreslår.

Kl. 20:01

Anden næstformand (Jeppe Søe):

Dermed tak til ordføreren. Til slut er det ordfører for forslagsstillerne fru Franciska Rosenkilde fra Alternativet – denne gang med lidt mere tid. Værsgo.

Kl. 20:01

(Ordfører for forslagsstillerne)

Franciska Rosenkilde (ALT):

Tak for det, formand. Jeg har kun en halv tale tilbage, så det er nok meget godt. Jamen tak til alle ordførerne for de forskellige kommentarer. Der sker nu alligevel noget stort i dansk politik, når man hører Venstres ordfører stå heroppe på talerstolen og tale for at fremme plantebaserede madvarer og anerkende den vækst, der også er der. Så jeg er ikke helt deprimeret efter dagens debat i dag.

Det er også glædeligt at høre, at flere af partierne bakker op om idéen om en plantebaseret kokkeuddannelse og ser nødvendigheden af, at vi også politisk har nogle ambitioner for at skubbe på en dagsorden, som er nødvendig, og som også er i gang.

Det her forslag fra Alternativet, B 90, udvider jo bare en lille del af den infrastruktur, som vores madsystem står på, og det forholder sig til den fødekæde, der skaber fundamentet for vores kokke, vores restauranter og vores offentlige køkkener. For vores madvaner er i evig forandring, og sådan skal det være. For vi spiser mindre kød, men vi spiser stadig væk for meget.

Det kan være svært at opgøre kødforbruget for en gennemsnitsdansker, men det bliver alligevel forsøgt, og ifølge DTU spiser gennemsnitsdanskeren altså lidt over 52 kg kød om året, og det er ca. 1 kg om ugen. Sidste år kom Fødevarestyrelsen med en række nye kostråd, som vi også har været inde på her, og de siger det, vi alle sammen godt ved, nemlig at vi skal spise mere grønt og mindre kød – og så skal vi huske bælgfrugterne. De anbefaler faktisk, at vi højst spiser 350 g kød om ugen, og det er en tredjedel af det, som en gennemsnitsdansker spiser i dag.

Så hvordan skubber vi fra politisk side på den forandring, der skal til? Hvad gør vi for at sørge for, at de gode, nemme og lækre alternativer bliver de bedste? Det handler jo om, at maden skal smage godt, og det er også noget af det, vi har været inde på her; det er jo uddannelse, det er viden, og det er jo på en baggrund af, at flere kokke og madhåndværkere er specialiseret i at udvikle den her type mad og ikke kun lærer at lave tilbehør til kødretter.

Det er særlig de yngre generationer, der spiser mere og mere vegetarisk og plantebaseret mad; det er en god og naturlig udvikling, en udvikling, som vi selvfølgelig fra Christiansborgs side skal understøtte. Det er den målgruppe, der uddanner sig, og som skal i gang med at uddanne sig, og derfor er det vigtigt, at vi understøtter det her behov.

Men tak, kollegaer, for at tage drøftelsen i dag, og jeg er glad for, at der er flere, der ser behovet for, at vi går den her vej. Tak.

Kl. 20:04

Anden næstformand (Jeppe Søe):

Tak til ordføreren.

Der er ikke flere, der har bedt om ordet, så forhandlingen er sluttet.

Jeg foreslår, at forslaget henvises til Børne- og Undervisningsudvalget, og hvis ingen gør indsigelse, betragter jeg det som vedtaget.

Det er vedtaget.

Det sidste punkt på dagsordenen er:

12) 1. behandling af beslutningsforslag nr. B 107:

Forslag til folketingsbeslutning om nedsættelse af en trivselskommission for det gode børne- og ungdomsliv.

Af Lotte Rod (RV) og Martin Lidegaard (RV).

(Fremsættelse 17.03.2023).

Kl. 20:04

Forhandling

Anden næstformand (Jeppe Søe):

Jeg ved ikke, om ordføreren ønsker at begrunde i 2 minutter. Nej. Forhandlingen er dermed åbnet, og den første, der får ordet, er børne- og undervisningsministeren. Værsgo.

Kl. 20:05

Børne- og undervisningsministeren (Mattias Tesfaye):

Tak til formanden for ordet. I dag behandler vi Radikale Venstres beslutningsforslag, der pålægger regeringen inden udgangen af 2023 at nedsætte en trivselskommission – en kommission, der skal afdække årsagerne bag den stigende mistrivsel blandt børn og unge og komme med løsningsforslag til, hvordan vi kan forbedre børns og unges trivsel.

Langt de fleste børn og unge i Danmark har det godt – heldigvis. De har venner, de har fritidsinteresser og en god og kærlig familie, de har en tro på, at der i livet vil være flest gode dage. Men vi ser desværre også tegn på stigende mistrivsel hos børn og unge, der ikke kan overskue de krav, de føler sig underlagt; som føler sig faret vild i tilværelsen; og som kan knække helt sammen, hvis de mødes af modstand.

Der er rigtig mange hypoteser på spil i den offentlige debat, når vi prøver på at forstå årsagerne til den stigende mistrivsel: f.eks. skærmforbrug, sociale medier, internationale kriser, klima, præstationspres og meget, meget mere. Men der er faktisk meget lidt solid viden om de konkrete årsagssammenhænge. Vi ved meget lidt om, hvorfor vi ser en stigende mistrivsel blandt børn og unge, ikke bare i Danmark, men også internationalt.

Derfor er et af initiativerne i regeringsgrundlaget også, at vi skal have nedsat en kommission for det gode børne- og ungdomsliv. Vi har i regeringen givet os selv den opgave, at vi vil forsøge at forstå mistrivslen blandt børn og unge bedre med henblik på at kunne imødegå den, og vi arbejder i øjeblikket på rammerne for kommissionen og dens arbejde og dens tidshorisont. Jeg synes derfor, at forslaget egentlig har fat i noget væsentligt, men også foregriber nogle vigtige drøftelser, som vi i den kommende tid skal have. Forslaget lægger bl.a. op til, at kommissionen skal afdække, hvilke løsninger der kræver ændringer i psykiatrien, og hvilke løsninger der kalder på ændringer i de pædagogiske rammer omkring børn og unge. Og på nuværende tidspunkt har vi ikke taget endelig stilling til målgruppen for kommissionens arbejde, som er en vigtig problemstilling.

Nogle børn og unge er i en svær grad af mistrivsel. De har behov for behandling i psykiatrien eller målrettede behandlingsindsatser i hverdagen for at kunne trives. Andre børn og unge oplever en mildere grad af mistrivsel i en periode af deres liv, uden at det kræver behandling. Her skal vi sikre de rette pædagogiske rammer og tidlige indsatser, så det ikke udvikler sig til længerevarende mistrivsel.

Det er endnu for os uafklaret, om kommissionen både skal fokusere på den brede, almene gruppe af børn og unge, hvor f.eks. pædagogiske rammer kan bidrage til trivsel, og gruppen af børn og unge med alvorlig mistrivsel, som kan kræve behandling i børne- og ungdomspsykiatrien.

Vores frygt – risikoen – er, at kommissionens arbejde bliver for mangeartet, hvis vi ikke giver den et nogenlunde præcist sigte. Rammerne for kommissionens arbejde skal nemlig ses i sammenhæng med de øvrige regeringsinitiativer, der også handler om børn og unges trivsel. Det inkluderer bl.a. en forebyggelsesplan for børn og unges sundhed med afsæt i Sundhedsministeriet, en hvidbog med initiativer, der kan beskytte børns færden på internettet, og en ny 10-årig psykiatriplan, hvilket også fremgår af regeringsgrundlaget. Vi har i regeringen altså behov for at drøfte rammerne for en kommende kommission, også i relation til de andre initiativer, der handler om børn og unges trivsel.

Vores børn og de unge i vores samfund kan ikke være tjent med, at vi her træffer forhastede beslutninger, slet ikke når det drejer sig om deres trivsel. Og derfor har vi behov for lidt mere tid, særlig til at få afgrænset målgruppen og dermed opgaveformuleringen for en kommission. Men vi hilser diskussionen velkommen. Tak.

Kl. 20:08

Anden næstformand (Jeppe Søe):

Der er en enkelt spørger, nemlig fru Lotte Rod Radikale Venstre.

Kl. 20:08

Lotte Rod (RV):

Tak for en god tale, der gjorde mig en lille smule klogere på, hvad regeringen tænker om trivselskommissionen. Jeg går ud fra, at det, regeringen er ved at diskutere med sig selv, er, hvorvidt psykiatrien skal være med eller ej.

Så vil ministeren ikke bekræfte, at en trivselskommission skal kigge på de pædagogiske rammer for børns og unges liv?

Kl. 20:09

Anden næstformand (Jeppe Søe):

Ministeren.

Kl. 20:09

Børne- og undervisningsministeren (Mattias Tesfaye):

Det er i hvert fald den diskussion, vi har. Man kan jo lidt for firkantet sige det sådan, at der er en meget stor andel af børn og unge, som egentlig trives og har det godt, at der er nogle, der har behov for behandling, og at der så er et mindretal, men dog et voksende mindretal, som i hvert fald i undersøgelser siger, at de mistrives. Og det, som er en af diskussionerne forud for nedsættelsen af en kommission, er jo, hvordan vi får afgrænset gruppen præcist, så den ikke kommer til at handle om det hele på en gang, og der foregår jo i regi af Sundhedsministeriet også diskussioner om en psykiatriplan for dem, der har behov for behandling.

Diskussionen om, hvordan vi afgrænser den resterende del af målgruppen, er ikke på plads. Men uanset hvad kommer det, som spørgeren her kalder pædagogik, til at indgå, og det kan også være det frivillige foreningsliv og muligheden for at få et fritidsjob, der kan være en del af de diskussioner, der skal indgå i en kommissions arbejde.

Kl. 20:10

Anden næstformand (Jeppe Søe):

Forslagsstilleren.

Kl. 20:10

Lotte Rod (RV):

Jeg vil gerne citere psykolog Tine Møllgaard, som siger:

»Vi er i PPR hver dag vidne til, hvordan børn og unge mistrives. Vi ser, at de vilkår, der er i dagtilbud og skoler, ikke er gode for børns trivsel og udvikling«.

Derfor har jeg lyst til at stille det opfølgende spørgsmål, nemlig om regeringen anerkender det opråb, vi har fået fra de 1.000 psykologer, hvor de netop siger det her med, at det er manglende normeringer med uddannede pædagoger, for lidt tid til nærvær og dårlige rammer, der er skadelige for børn og unges trivsel.

Kl. 20:10

Anden næstformand (Jeppe Søe):

Ministeren.

Kl. 20:10

Børne- og undervisningsministeren (Mattias Tesfaye):

Jeg tror i hvert fald, en del af løsningen er mere pædagogisk uddannet personale omkring børn og unge. Vi har jo aftalen og loven om minimumsnormeringer, der træder i kraft den 1. januar. Men det siger jo ikke noget om, at det skal være pædagogisk uddannet personale, og derfor mener jeg, at de penge, der er afsat i den finanslovsaftale, som lige er blevet indgået, og som handler om merituddannelse af pædagoger, er vigtige. Det samme er den lærermilliard, der er afsat til folkeskolen, og det samme er en lang række andre initiativer, som alle sammen har til hensigt at understøtte rammerne, herunder de pædagogiske og specialpædagogiske rammer, omkring børn og unge i Danmark.

Kl. 20:11

Anden næstformand (Jeppe Søe):

Så er det fru Marlene Harpsøe fra Danmarksdemokraterne.

Kl. 20:11

Marlene Harpsøe (DD):

Jeg siger også mange tak til børne- og undervisningsministeren for en rigtig fin tale. Jeg har en bekymring, i forhold til at sådan en kommission for det gode børne- og ungeliv ikke skal blive en syltekrukke. Vi har jo allerede Sundhedsstyrelsen, der i januar sidste år kom med sådan et rigtig fint fagligt oplæg til en 10-årsplan: »Bedre mental sundhed og en styrket indsats til mennesker med psykiske lidelser«, står der. Og det er jo fyldt med en række anbefalinger, som man kunne tage lige nu og her og indføre. Så jeg vil bare høre regeringen, hvornår vi kan forvente, at man handler på det her faglige oplæg, og kan ministeren garantere, at en kommission ikke bliver en syltekrukke?

Kl. 20:12

Anden næstformand (Jeppe Søe):

Ministeren.

Kl. 20:12

Børne- og undervisningsministeren (Mattias Tesfaye):

En af årsagerne til, at jeg er lidt optaget af, at et kommissorium bliver hugget meget præcist til, er netop, at vi skal at undgå, at det bliver en syltekrukke, hvor vi i en længere periode af den her folketingssamling ikke vil være i stand til at tage initiativer, fordi det jo er parkeret i en kommission og – som I nok har hørt en minister før mig sige – af respekt for dens arbejde skal vi så ikke tage initiativer. Og hvis jeg bare kigger ned ad listen af initiativer, som allerede er i gang, og som jeg tror kommer til at have betydning for børns og unges trivsel, er der f.eks. en sænkelse af klasseloftet i indskolingen i Danmark. Det tror jeg er et lille bidrag. At flere kan få udsat skolestart, tror jeg også er et lille bidrag. Vi har oprettet en lille enhed i Børne- og Undervisningsministeriet, der har til hensigt både at komme med politiske forslag, der kan drøftes blandt os, men også at understøtte skoler, lærere og pædagoger i at bruge de rigtige pædagogiske metoder til at håndtere børn, der har særlige behov. Aftalen om minimumsnormeringer nævnte jeg før. Lige om lidt kommer der en vurdering af PPR, som vi skal have en politisk diskussion med hinanden om, i forhold til hvad det har af konsekvenser for særlig skolen, men også for den kommunale PPR-indsats.

Kl. 20:13

Anden næstformand (Jeppe Søe):

Spørgeren.

Kl. 20:13

Marlene Harpsøe (DD):

Jeg vil bare gerne takke for, at ministeren anerkender, at det her ikke skal være en syltekrukke. For det er jo hamrende afgørende, at vi ikke i flere år sidder på hænderne, når der rent faktisk er børn og unge i dag, der mistrives og bliver psykisk sårbare, og som har brug for, at vi er der. Så tak for den anerkendelse af, at det i hvert fald ikke skal være en syltekrukke. Det holder vi selvfølgelig regeringen op på.

Kl. 20:14

Anden næstformand (Jeppe Søe):

Ministeren.

Kl. 20:14

Børne- og undervisningsministeren (Mattias Tesfaye):

Det må I meget gerne. Jeg vil også sige, at en kommission jo kan være flere ting. Det kan være nogle mennesker, man lukker inde i lokale, så hører man ikke fra dem i 2 år, og så kommer de ud med en diger rapport. Men det kan også være et åbent forløb, hvor man rejser rundt og taler med folk og måske holder nogle offentlige høringer, altså hvor man også bruger det til at få gang i en debat om de udfordringer, der er i samfundet, og hvor vi løbende som politikere kan forholde os til den diskussion. Ordføreren kan godt høre, hvor jeg selv er på vej hen. Jeg er lidt bekymret for, at det bliver en kommission, der kommer til at arbejde i lang, lang tid, og så reagerer vi ikke politisk, mens den er nedsat. Så jeg kunne godt tænke mig et åbent forløb, og at vi har politiske forløb kørende parallelt med kommissionen.

Kl. 20:14

Anden næstformand (Jeppe Søe):

Tak til ministeren. Den første ordfører i ordførerrækken hr. Frederik Vad fra Socialdemokratiet.

Kl. 20:14

(Ordfører)

Frederik Vad (S):

I efteråret besøgte jeg Headspace i Slagelse, og her spurgte jeg en af de voksne frivillige, hvad hun syntes var det mest bekymrende i mødet med mange af de unge, der kommer der, og hendes svar var egentlig meget foruroligende. Hun sagde, at det bekymrede hende meget, at flere og flere unge – især helt unge kvinder – efter hvad de fortæller hende, går hjem fra skole hver dag, lægger sig op under dynen, ligger med deres telefon, er alene med deres hjertebanken og deres telefon under dynen, indtil de skal spise aftensmad. Så går de ned og spiser aftensmad, og så går de tilbage op under dynen med deres telefon og deres hjertebanken og kan mærke samtlige stød ude i alle tæer, ude i alle fingerspidser, har en kropsbevidsthed ud over det sædvanlige. Og sådan går dagene en efter en: skærm, dyne, hjertebanken – skærm, dyne, hjertebanken. Det der med at opleve sig selv være et vidneløst gidsel i sin egen krop må være noget af det mest skræmmende og umyndiggørende overhovedet.

Vi lever heldigvis i en tid, hvor langt de fleste børn, unge og yngre voksne har det rigtig godt, men vi lever også i en tid, hvor flere børn, unge og yngre voksne har det sværere. Tallene taler deres tydelige sprog, og derfor er det fantastisk godt, at så stor en del af Folketinget er enige om, at vi har brug for en kommission for det gode børne- og ungdomsliv. For Socialdemokratiet er det afgørende, at det kommissionsarbejde ikke på forhånd konkluderer, hvad den voksende mistrivsel bunder i, for sandheden er, at vi ved meget lidt. Vi ved meget lidt om, hvorfor den her mistrivsel vokser i hele den vestlige verden. Meget er i spil og flyder sammen: skærme, fritidsliv, uddannelse, kultur, eksistentielle spørgsmål, antallet af nære relationer og meget mere. Alt det her skal vi forsøge at gøre noget ved.

For Socialdemokratiet er det her en meget vigtig dagsorden, selvfølgelig fordi trivsel i sig selv er vigtigt og har en værdi i sig selv, men det er også forudsætningen for, at flere bliver i stand til at sætte sig bag rattet i deres eget liv, få venner, måske en kæreste, få et arbejde, gennemføre en uddannelse, bruge sin frihed, sin fritid, glemme sig selv, måske kaste sig ud i at skabe en ny familie, måske flytte tidligere hjemmefra – noget, som danske unge gjorde rigtig meget for årtier tilbage, men nu er vi bombet tilbage til 1986-niveau ifølge nyeste tal – alt det, der udgør et myndigt liv. Opgaven er nu at få skabt det grundlag, som sikrer, at vi politisk kan handle der, hvor vi faktisk kan gøre noget som politikere.

Det Radikale Venstre foreslår i det her beslutningsforslag, at vi allerede nu nedsætter en kommission, der bl.a. skal have fokus på ændringer i psykiatrien og de pædagogiske rammer. For Socialdemokratiet er det at foregribe en vigtig debat om, hvad kommissionen skal indeholde, og retningen for den, som de tre regeringspartier har forpligtet sig til at konkludere på. Derfor kommer vi til at afvise forslaget. Men sårbarheden og mistrivslen er virkelig, den findes, og derfor kommer Socialdemokratiet til at holde fast i regeringsgrundlaget her. Vi skal have den kommission for det gode børne- og ungdomsliv, og det får vi. For myndiggørelseskrisen i dele af vores børne- og ungdomsgeneration forlanger det af os. Socialdemokratiet kan ikke støtte beslutningsforslaget, som det ligger nu.

Kl. 20:18

Anden næstformand (Jeppe Søe):

Fru Lotte Rod, sociale, nej, Radikale Venstre. (Frederik Vad (S): Det er et spørgsmål om tid!). De kan også være sociale.

Kl. 20:18

Lotte Rod (RV):

De tusind psykologer, som sendte et opråb på vegne af børnene, kom med en række anbefalinger til os i Folketinget, og en af deres vigtigste anbefalinger var, at lærerne får mere forberedelsestid til at lave en motiverende og inspirerende undervisning. Det er afgørende, at undervisningen passer til børnene, frem for at børnene skal passe til undervisningen, og god undervisning kræver ordentlig forberedelsestid.

Er Socialdemokratiet enige i det?

Kl. 20:19

Anden næstformand (Jeppe Søe):

Ordføreren.

Kl. 20:19

Frederik Vad (S):

Det kan være en del af svaret, men vi er nødt til at se meget bredere på det. Vi ved faktisk enormt lidt om, hvad der egentlig er på spil i den her myndiggørelseskrise. Og jeg må bare minde om, at på tværs af uddannelseskulturer i Europa, uagtet om man har mange timer eller få timer som f.eks. i Finland, så er mistrivslen eksploderet i hele den vestlige verden. Og derfor tror jeg personligt, der er noget mere eksistentielt på spil, og derfor mener jeg ikke, det der med at skrue lærernes forberedelsestid tilbage til tiden før diverse skolereformer i sig selv kan stå alene.

Kl. 20:19

Anden næstformand (Jeppe Søe):

Spørgeren.

Kl. 20:19

Lotte Rod (RV):

De tusind PPR-psykologer skrev direkte: Hvis der ikke skabes bedre rammer og vilkår for pædagoger, lærere og fagpersonale, er der »intet håb for at vende den negative udvikling« .

Kl. 20:20

Anden næstformand (Jeppe Søe):

Ordføreren.

Kl. 20:20

Frederik Vad (S):

Det kan de har ret i, men jeg synes, at den der psykologisering af det her problem er en del af problemet. Jeg synes, at psykologerne fylder for meget i den her diskussion, det må jeg sige, og jeg tror, vi bliver nødt til at kigge på det her på en lidt mere eksistentiel måde. Ordføreren spurgte selv ind til pædagogik over for ministeren. Det tror jeg har enormt meget at sige. Jeg mener, at den der psykologisering fylder for meget i debatten.

Kl. 20:20

Anden næstformand (Jeppe Søe):

Dermed tak til ordføreren, der er ikke flere spørgsmål. Næste ordfører er fru Anni Matthiesen fra Venstre.

Kl. 20:20

(Ordfører)

Anni Matthiesen (V):

Tak for det, og tak til Radikale Venstre for at sætte trivsel på dagsordenen. Det er jo sådan, som ministeren også sagde, at hvis man læser regeringsgrundlaget, står der jo, at vi har forpligtet hinanden på, at der skal laves en trivselskommission. Vi er jo godt i gang med arbejdet allerede, og derfor kan man sige, og det er positivt ment, at Radikale Venstre måske er lidt for hurtige på aftrækkeren her. Det er jo sådan, som vi desværre ved, at mistrivslen er stigende. Det er ikke bare her i landet, men faktisk mere eller mindre i alle vestlige lande. Og det er mange forskellige typer af mistrivsel, som jeg i hvert fald møder, når jeg er rundt for både at tale med forældre, med lærere og med de unge mennesker selv. Derfor er der nok heller ikke bare et fingerknips, der kan løse det her, eller for den sags skyld én vej til en løsning.

Noget af det, som jeg også godt lige vil tage frem her i min tale, og som den radikale ordfører måske også har set, er, at der blandt regeringspartierne er nogle, der har skrevet nogle fælles kronikker og noget om mængden af skærmforbrug og om, hvordan det påvirker vores børn og hvordan vi får sikret, at de sociale medier, som mange unge også bruger, ikke er med til faktisk at øge risikoen for at komme til at mistrives.

Når jeg møder rigtig mange af de unge, er det jo noget af det sidste, de også selv siger de slipper, inden de falder i søvn, og noget af det første, de starter på, når de vågner, altså at være på de sociale medier. Og helt personligt tror jeg altså også, at det kan påvirke i en negativ retning. Skolevægring ser vi desværre også er stigende, og jeg må sige, at jeg for nylig besøgte specialskolen Drive i Billund, hvor man arbejder med børn, som jo simpelt hen har været væk fra deres skole i ikke kun uger, men i måneder, og hvor de fortæller om, hvordan de arbejder med at få dem tilbage igen i skolehverdagen, og at det kan tage rigtig lang tid. Og alene den mistrivsel, som også de børn befinder sig i, er jo virkelig hjerteskærende, når man får det fortalt og hører, hvad det både gør ved børnene, men så sandelig også ved familierne, for det påvirker jo alle.

Så der er nok at tage fat på, og opgaven er jo nu, som ministeren også sagde, at få rammet ind, hvad det er, kommissionen helt nøjagtigt skal kigge på. Hvordan får vi afgrænset det? For der vil jo fortsat være børn og unge, som også vil have brug for psykologisk behandling, og som har forskellige typer af mistrivsel, som også kræver, at man måske endda skal på psykiatrisk afdeling osv. for at få hjælp. Der er selvfølgelig en kæmpe gruppe, som desværre også er stigende, og som vi er nødt til at få kigget på, og der er nogle afgrænsninger, som jeg synes vi også skal gøre noget ud af, så vi ikke risikerer i sidste ende at få nogle anbefalinger, som vi faktisk ikke kan bruge til noget.

Af den grund bakker Venstre ikke op om Radikale Venstres beslutningsforslag. Men som ordføreren også kan høre, er noget af det, som i hvert fald ligger både mig og Venstre på sinde, at vi får skubbet gang i det her arbejde hurtigst muligt. Og jeg tør godt at vove pelsen og sige, at jeg holder af, hvis det er en kommission, som på en eller anden måde er mere åben i den måde, de arbejder på, så vi også kan tage nogle skridt langs ad vejen og ikke bare skal vente i et halvt eller et helt år, indtil der kommer nogle anbefalinger.

Kl. 20:25

Anden næstformand (Jeppe Søe):

Fru Lotte Rod, Radikale Venstre.

Kl. 20:25

Lotte Rod (RV):

Lige før fik jeg et svar fra den socialdemokratiske ordfører, som egentlig ikke gav så meget mening, for hele måden, vi undgår psykologiseringen på, er jo, at der er lærere og pædagoger, som har tid nok, så børnene får hjælp, før de har det så skidt, at de skal udredes og så først får hjælp, ikke? Og derfor er det interessant med de her anbefalinger, som de 1.000 psykologer kom med, fordi det jo ikke handlede om psykologi, men netop handlede om rammerne og vilkårene for at være barn og ung. Og udover det med forberedelsestiden var et af deres forslag, som jeg gerne vil spørge Venstres ordfører til, at der skal være tilstrækkelige ressourcer i SFO'er og klubber til at skabe gode og pædagogisk funderede fritidstilbud med tid og nærvær.

Kl. 20:25

Anden næstformand (Jeppe Søe):

Ordføreren.

Kl. 20:25

Anni Matthiesen (V):

Tak for spørgsmålet. Der må jeg jo være ærlig og sige, hvad er »tilstrækkelige«? Hvad er tilstrækkelige tid og ressourcer? Hvor mange penge er lig med tilstrækkelige? Og det er jo nogle af de spørgsmål, som jeg håber vi kan få nogle diskussioner om. Altså, hvad er det, der er god kvalitet? Hvad er det, der kan sikre, at der ikke er børn, der mistrives? Jeg har set eksempler, hvor jeg tænker: Hold dog op, det er da fantastisk, at børn egentlig er kommet godt igennem det her, men måske endda er blevet stærkere af den måde, det er foregået på. Jeg har også set steder, hvor man virkelig også har pumpet mange penge i det for at sikre, at der ikke var nogen børn, der skulle komme til at mistrives, men hvor der alligevel er børn, der mistrives. Og vi kan også se det i forhold til, at man ikke kan sige, at det udelukkende er børn, der kommer fra svage sociale vilkår, der mistrives. Der er jo lige så mange unge mennesker i dag, som kommer fra velstående familier, og som også mistrives.

Kl. 20:26

Anden næstformand (Jeppe Søe):

Fru Lotte Rod.

Kl. 20:27

Lotte Rod (RV):

Der er jo bare helt grundlæggende meget mindre voksenkontakt for børn, der vokser op i dag, end bare da jeg selv gik i børnehave, skole, sfo og klub. Er Venstre enig i, at det her kræver en økonomisk prioritering, og at det kræver, at vi i Folketinget tager ansvaret på os i forhold til strukturelt at sikre, at der er lærere og pædagoger nok, sådan så de har tid til børnene, før børnene får det skidt og dermed skal udredes?

Kl. 20:27

Første næstformand (Leif Lahn Jensen):

Ordføreren.

Kl. 20:27

Anni Matthiesen (V):

Alene opgaven med at få lærere og pædagoger nok er jo en opgave i sig selv. Hvis vi går til de områder, hvor jeg er valgt, og som fru Lotte Rod jo godt kender til, så er der steder, hvor det er sådan, at når man slår stillinger op i børnehaven eller for den sags skyld i skolen, så er der kun ganske få ansøgere, hvis der i det hele taget kommer nogen ansøgninger. Og man kan også være nødt til at gå på kompromis og sige, at okay, så kan vi være tvunget til at ansætte nogle, som ikke er faglærte. Og voksenkontakten kunne vi tage en stor snak om, for der tror jeg, at der er nogle fingre, som også peger indad i forhold til os forældre og det at have kontakt med vores børn.

Kl. 20:28

Første næstformand (Leif Lahn Jensen):

Vi siger tak til ordføreren. Der er ikke yderligere bemærkninger. Næste ordfører på talerstolen er hr. Rasmus Lund-Nielsen fra Moderaterne. Velkommen.

Kl. 20:28

(Ordfører)

Rasmus Lund-Nielsen (M):

Tak, formand. Børn og unge mistrives som aldrig før. Der er flere, der skolevægrer, flere, der selvskader, flere med angst, stress, depression. Og det er et politisk svigt, at vi ikke har gjort mere for at forebygge den udvikling. Det var den primære årsag til, at jeg personligt valgte at pausere en ganske travl psykologvirksomhed for at gå ind i politik, og i den proces skrev jeg en bog om, hvordan vi kan skabe et mere trivselsfremmende samfund, ud fra de erfaringer, jeg havde gjort som psykolog i de 8 år, jeg havde haft min egen praksis.

I bogen trækker jeg på den erfaring, og jeg har som psykolog bevidnet de ting fra Headspace, som hr. Frederik Vad også fortalte om i sin ordførertale – om unge kvinder, der bruger hele dagen under dynen med deres skærm og mærker deres hjertebanken. Det gjorde man altså ikke for 15 år siden, for der fandtes de her smartphones ikke. Så det er selvfølgelig en af årsagerne, og det bliver jo selvforstærkende, når man ikke kommer udenfor og ikke er sammen med andre og ikke får sovet ordentligt – så får man mere og mere angst. Det viser al forskning; sover du ikke nok, får du angst – i sig selv. I den bog fremhæver jeg også vigtigheden af gode forhold i daginstitutioner og grundskolen. Jeg kritiserer endda blå fløj for ikke at have prioriteret det område nok. Så jeg er sådan set enig med forslagsstillerne om, at vi skal sikre fokus på pædagogik og forebyggelse og ikke tro, at trivselskrisen blot løses med behandling. Vi skal sætte ind langt tidligere.

Det oplever jeg også at regeringen er enig i. Det er derfor, at unges trivsel fylder så meget, som det gør, i regeringsgrundlaget, og det er derfor, at provenuet fra vores udspil om en universitetsreform skal gå til børn, unge og uddannelse. Det er derfor, at aftalen om minimumsnormeringer består, og det er også derfor, at regeringen ønsker at nedsætte en kommission for det gode børneliv. Det er blot for at nævne nogle få eksempler. Den kommission, vi ønsker at nedsætte, skal gøre os klogere på netop årsagerne til den stigende mistrivsel og forhåbentlig give os nogle kvalificerede løsningsforslag. Det præcise kommissorium er ikke formuleret endnu, og det beslutningsforslag, vi her behandler, foregriber jo egentlig arbejdet med at formulere i hvert fald en del af det.

I Moderaterne ønsker vi, at rammerne for kommissionsarbejdet skal gennemtænkes grundigt, før kommissionen nedsættes. Vi støtter derfor ikke beslutningsforslaget, selv om meget af indholdet givetvis vil gå igen i det kommissorium, der er på vej. Tak for ordet.

Kl. 20:31

Første næstformand (Leif Lahn Jensen):

Der er en kort bemærkning til fru Lotte Rod. Værsgo.

Kl. 20:31

Lotte Rod (RV):

Tak for talen og for at gøre mig lidt klogere på, hvad Moderaterne tænker om det, og også for de vigtige ord om daginstitutioner. Så får jeg lyst til at følge op med spørgsmålet: Vil det sige, at vi kan forvente, at når vi nu skal til at lave den første rigtige finanslov, kommer Moderaterne faktisk med et forslag til at styrke vores daginstitutioner ved at få flere pædagoger?

Kl. 20:31

Første næstformand (Leif Lahn Jensen):

Ordføreren.

Kl. 20:31

Rasmus Lund-Nielsen (M):

Men nu kommer der jo allerede fra januar 2024 over 1 mia. kr. mere til flere voksne i daginstitutionerne. Så det er jo et område, der trods alt har haft en del politisk bevågenhed, men jeg må tilstå, at en del af det pres jo er kommet fra rød fløj og ikke fra blå fløj i høj nok grad. Men jeg vil da anerkende, at der trods alt er sket ret meget lige præcis på det område, og jeg vil også sige, at jeg tror, at vi skal tænke endnu længere tilbage end bare det – at det ikke kun er et spørgsmål om rammerne, vi tilbyder, men at det også er et spørgsmål om, hvad der sker uden for de rammer. Det var jo det, bl.a. hr. Frederik Vad var inde på.

Så jeg tror, at en del af årsagen ligger, før børnene overhovedet kommer ind i de rammer, men jeg er enig i, at der skal være gode rammer. Men jeg er også uenig i, at det kun handler om ressourcer, for det handler nok også om kvalitet.

Kl. 20:32

Første næstformand (Leif Lahn Jensen):

Spørgeren.

Kl. 20:32

Lotte Rod (RV):

Tak for at gennemgå nogle af de forbedringer, der er sket på børneområdet. Jeg kender dem udmærket godt; jeg har forhandlet dem alle sammen og synes jo stadig væk, at det går alt for langsomt med at tage de virkelig store skridt, som helt strukturelt ændrer vilkårene, sådan at børn og unge kan få lov til at lege og have voksne nok, der har tid til at se dem og lave god pædagogik og god undervisning, og derfor er mit spørgsmål igen: Er det Moderaternes politik, altså vil man prioritere penge til det, at få flere pædagoger i vores daginstitutioner?

Kl. 20:32

Første næstformand (Leif Lahn Jensen):

Ordføreren.

Kl. 20:33

Rasmus Lund-Nielsen (M):

Det bliver jo så lidt repetitivt, for jeg mener, at det er at fjerne kompleksiteten fuldstændig kun at tale om ressourcer og kun at tale om penge. I Moderaterne mener vi jo, som vi talte om tidligere, at vi skal frisætte daginstitutionerne i højere grad, og den måde, vi tænker det på, vil helt klart frigøre tid til, at kvaliteten kan løftes i daginstitutionerne, fordi de så bruger mindre tid på bureaukrati og mere tid på det, der skaber værdi for børnene.

Kl. 20:33

Første næstformand (Leif Lahn Jensen):

Vi siger tak til ordføreren. Der er ikke yderligere spørgsmål. Den næste ordfører på talerstolen er fru Astrid Carøe fra SF. Velkommen.

Kl. 20:33

(Ordfører)

Astrid Carøe (SF):

Tak for det, og tak til Radikale Venstre for at fremsætte det her forslag om en trivselskommission. Jeg tror måske, jeg kan starte med at sige, at vi i SF selvfølgelig støtter forslaget, og at vi synes, det er rigtig vigtigt at få nedsat den her kommission. Der er slet ikke nogen tvivl om, at der er behov for en mere gennemgribende undersøgelse af, hvad det er, der gør, at hver tredje unge kvinde og hver femte unge mand i Danmark i dag har et dårligt mentalt helbred. Det er virkelig alvorligt, og derfor synes jeg, det er en helt rigtig vej at gå at få nedsat den her kommission.

Jeg er også helt enig i, som det også er blevet nævnt flere gange her, at en stor del af det godt kan være på grund af skærmene, de sociale medier, det pres, man oplever, men jeg synes også, det er sindssygt vigtigt, at vi ikke lader trivselskrisen blive en individuel krise for den enkelte. Vi har altså også et ansvar for, hvordan vi indretter vores uddannelsessystem, vores daginstitutioner, hvor vi jo bare har kunnet se, at de unge i højere og højere grad er blevet presset igennem og presset igennem, og i øvrigt har vi jo lavet reform på reform, og nu vil man så lave endnu en reform, der forringer de unges uddannelsesmuligheder, og det tror jeg altså også betyder noget. Så jeg er slet ikke i tvivl om, at det er vigtigt, at vi har fokus på skærmene, men vi skal også bare passe på, at vi ikke individualiserer problemet og siger, at de unge selv er skyld i det, fordi de er meget på de sociale medier. Nå, det var sådan en lille sidebemærkning.

Så vi synes, det er en rigtig god idé med en kommission og at få undersøgt nærmere, hvad det er, der gør, at der er den her stigende mistrivsel, og jeg undrer mig i den debat, der lige har været også over, hvorfor det er sådan, at regeringen skal bruge over et år, fra man lavede regeringsgrundlaget, til at nedsætte en kommission. Det er jo ikke, fordi vi forventer, at kommissionens arbejde er færdigt inden 2023, men man kan ligesom ikke garantere, at den er nedsat inden. Altså, en kommission skal typisk også arbejde i nogle år, før man kommer med nogle anbefalinger, og jeg er glad for at høre, at man måske forventer, at den lidt hurtigere eller løbende kommer med anbefalinger. Men det bliver da svært at nå det før meget tæt på valget, hvis man skal bruge så lang tid på bare at nedsætte den.

Jeg tror også bare, jeg vil understrege, at jeg, selv om jeg synes, det er en god idé med en kommission, så ikke håber, at det bliver en sovepude. For jeg tror virkelig, der er nogle ting, vi kan sætte ind med allerede nu, og vi har lige diskuteret en karakterskala. Men ministeren nævner også antallet af elever i klasserne og hele fremdriftsreformen, og om man kunne fjerne nogle flere elementer af den, og om vi kunne lave nogle flere fleksible uddannelsesveje osv., og jeg er bare så bange for, at det, når man nedsætter en kommission, bliver sådan noget med, at nej, man kan ikke lave noget, før kommissionen er færdig med sit arbejde. Det ville jeg være meget, meget ked af.

Så vi bakker altså op om det her forslag, og så tror jeg også bare, jeg her til sidst lige vil sige, at noget af det fra sidste periode, som SF jo er virkelig, virkelig stolte af, er, at vi har fået kæmpet det her med gratis psykologhjælp for de unge igennem, og vi arbejder også stadig på at få flere ydernumre, sådan at vi får nedsat ventetiderne. Men det er jo lidt en symptombehandling. Altså, jeg ville da ønske, at vi havde et samfund, hvor der ikke var behov for at give gratis psykologhjælp til de unge, og det er jo også der, vi meget gerne skal hen. Så SF's løsning er heller ikke at få alle de unge til at gå til psykolog. Det er selvfølgelig vigtigt, at tilbuddet er der til dem, der har brug for det, men at der forhåbentlig er langt færre, der har brug for det i fremtiden, og at vi får knækket koden for, hvordan vi får øget trivslen i Danmark. Vi bakker op om forslaget.

Kl. 20:37

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Og den næste ordfører er fru Marlene Harpsøe fra Danmarksdemokraterne. Velkommen.

Kl. 20:37

(Ordfører)

Marlene Harpsøe (DD):

Tak for ordet, og især tak til Radikale Venstre for beslutningsforslaget og for, at De Radikale sætter det her meget vigtige emne på dagsordenen, for det er nemlig rigtig, rigtig vigtigt med børn og unges mentale trivsel. Den seneste nationale sundhedsprofil tegner jo et dystert billede. Alt for mange unge har et dårligt mentalt helbred, mange føler sig stressede, angste og depressive, nogle rammes også af særlig svære psykiske problemer, særlig unge piger og kvinder har det til tider svært, og det kan vi bare ikke sidde overhørig.

Der er brug for, at de børn og unge, der har behov for professionel hjælp, får det og får det i rette tid, og så er der selvfølgelig også brug for, at vi skaber de trygge rammer og forudsætninger, som sikrer, at børn og unge kommer igennem børne- og ungdomslivet uden mistrivsel eller psykisk lidelse som en følgesvend i voksenlivet.

Problemerne er velbelyste, og i nogle tilfælde kan vi også begynde at pege på årsager. F.eks. præsenterede forskere fra Aalborg Universitets Center for Ungdomsforskning en bog i efteråret 2022, der pegede på hovedårsager til, at flere unge mistrives og mange unge føler sig pressede.

I den forbindelse nævnede de tre tendenser: acceleration, præstation og psykologisering. Det omhandler bl.a. kravene til, at unge skal præstere og det i et højere tempo end tidligere, og unges tilbøjelighed til at se lidt mere indad, end det muligvis har været tilfældet tidligere. Forskerne pegede også på, at de tre ting hver især faktisk kan være positive, men når det er en cocktail af dem, kan de være giftige, og det er jo faktisk ret interessant her.

For vi kommer ikke uden om, at der uundgåeligt følger rigtig mange følelser, beslutninger og ansvar med i et børne- og ungdomsliv. Det er der ikke noget nyt i, ligesom det ikke er nyt, at der følger forventninger til ungdommen med, og at unge stiller krav, også til sig selv. Det er der jo som sådan i sig selv ikke et problem i, hvilket forskerne også peger på, og det skal vi huske på, så vi heller ikke sygeliggør sådan en hel generation af unge; livet vil uundgåeligt byde på udfordringer, som børn og unge skal lære at tackle.

Hvordan vi så bedst klæder børn og unge på til at tackle de udfordringer og hvordan det gode børne- og ungdomsliv så skal se ud, er jeg ret sikker på vi alle sammen har nogle forskellige idéer til. Det er rigtig fint, men vi kan alle sammen blive enige om, at vi ser nogle tendenser i forhold til unges trivsel, som vi skal tage alvorligt.

I den forbindelse mener regeringen så at der er behov for en kommission for det gode børne- og ungdomsliv, der skal komme med anbefalinger til, hvordan mistrivsel og sårbarhed kan forebygges og afhjælpes, samt hvordan robusthed og myndiggørelse styrkes. Kommissionen skal også se på indflydelse fra sociale medier og andre større samfundstendenser. Det lyder jo på overfladen ret fornuftigt og ret sympatisk, men en kommission er også et initiativ, der kræver rigtig mange ressourcer, og det er ressourcer, som kunne være gået til at skabe resultater nu og her.

I Danmarksdemokraterne mener vi ikke, at vi kan stå på sidelinjen og se på, at de unge, der i forvejen har det svært, kun får det endnu sværere, mens vi afventer en kommissions anbefalinger, som sandsynligvis ikke udvisker de forskellige opfattelser af det gode børne- og ungeliv, jeg nævnte før, og som der derfor ikke vil være enighed om at implementere. Vi frygter i Danmarksdemokraterne, at endnu en kommission ud over de 11 andre kommissioner, råd og udvalg, regeringsgrundlaget indeholder, blot bliver en syltekrukke, hvor svære spørgsmål kan sparkes til hjørne.

Så bliver jeg glad for at høre fra ministeren, at ministeren i hvert fald vil gøre alt, hvad han kan, for at det ikke bliver en syltekrukke, for det kan vi faktisk ikke være bekendt at det bliver. Så, ærlig talt, i Danmarksdemokraterne så vi faktisk hellere, at vi satte os til bordet allerede nu og forsøgte at finde nogle fælles fodslag, hvor vi kunne, og jeg håber, at det også er det, vi kan gøre, sideløbende med at der så etableres en kommission.

Vi har en 10-årsplan for psykiatrien, som kan udbygges med det her flotte faglige oplæg, som er skrevet af Sundhedsstyrelsen. Der er rigtig mange gode forslag i den, så det vil vi i Danmarksdemokraterne i hvert fald også gerne anbefale at vi tager hul på hurtigst muligt. De unge, som bliver spottet med tegn på mistrivsel, skal vi hurtigst muligt gribe fat i og sørge for får professionel hjælp og har et sted at gå hen, hvor de også kan få den rette hjælp i rette tid, for vi ved, det virker.

Derfor vil vi i Danmarksdemokraterne også gerne være med på en fælles beretning, hvor vi forpligtiger regeringen på netop en såkaldt kommission, som der også ligger både i regeringens regeringsgrundlag, men også i det forslag, som der er fremlagt af Radikale Venstre. Tak for ordet.

Kl. 20:42

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Og den næste ordfører er fru Helena Artmann Andresen fra Liberal Alliance. Velkommen.

Kl. 20:42

(Ordfører)

Helena Artmann Andresen (LA):

Tak. Jeg vil gerne starte med at sige stor tak til Radikale Venstre for at stille det her meget vigtige beslutningsforslag om at pålægge regeringen at nedsætte en trivselskommission inden udgangen af 2023. Det er vigtigt, at vi griber ind over for den stigende mistrivsel så hurtigt som muligt, og der skal sættes handling bag ordene nu. Det er vigtigt, at vi får undersøgt tingene ordentligt, især når vi snakker om noget så komplekst som unges mistrivsel. Kommissioner kan godt nogle gange gå hen at blive en sovepude, desværre, så jeg vil lige nævne en række ting, som jeg synes kunne være vigtige at tage fat på nu.

Grundforløbet i gymnasiet mener vi i Liberal Alliance skal fjernes. Det koster alt for mange elever for meget på det sociale område. Adgangskravet til gymnasierne bør sættes op. Det er ikke sjovt at gå på en uddannelse, hvor man ikke kan følge med fagligt, og hvor man skal kæmpe hver dag. At alle skulle have krav på at gå i gymnasiet, er simpelt hen misforstået socialpolitik. Generelt ser vi også gerne, at der skal være en bedre overgang fra f.eks. en kommunal børnehave til en privatskole, fordi vi ved, at for mange skift kan føre til ensomhed blandt børn. Der skal være bedre vejledning i folkeskolen. Man skal gerne ramme plet, første gang man skal vælge en uddannelse, så man ikke skal have det nederlag ved at droppe ud af en uddannelse.

Det er bare et udpluk af ting, som jeg synes er vigtige og vi bør tage fat på nu. Jeg ved, at alle os, der sidder herinde, vil gøre alt, hvad der står i vores magt, for at forbedre unges trivsel. Det er skønt at mærke, og vi har også mange forskellige svar, og jeg håber, at kommissionen kan give os flere fælles svar. Jeg mener også, at vi politikere skal passe på med at få det til at lyde, som om vi kan løse hele udfordringen.

Jeg tror, at perfekthedskulturen er det, der spiller den største rolle for den faldende trivsel blandt unge, og som ungt menneske har jeg selv haft den tæt inde på kroppen, og jeg ser også, hvordan den påvirker mine venner. Perfekthedskulturen er desværre svær at lovgive sig ud af, da den handler om, at man skal være et godt menneske, være kreativ, genopfinde sig selv, have en flot instagramprofil, spise det rigtige, have de rigtige venner og meget mere. Og den må ikke forveksles med præstationskulturen, hvor det er sundt at skulle præstere og få stillet krav.

Igen vil jeg bare gerne sige stor tak til Radikale Venstre for at fremsætte det her meget vigtige beslutningsforslag, og fra Liberal Alliances side stemmer vi selvfølgelig for forslaget.

Kl. 20:45

Første næstformand (Leif Lahn Jensen):

Vi siger tak til ordføreren. Der er ingen bemærkninger. Og næste ordfører er fru Brigitte Klintskov Jerkel fra Det Konservative Folkeparti. Velkommen.

Kl. 20:45

(Ordfører)

Brigitte Klintskov Jerkel (KF):

Tak. Og tak til Radikale Venstre for forslaget her om at nedsætte en trivselskommission for det gode børne- og ungdomsliv. Fra konservativ side var vi selv ude før valget sidste år og foreslå, at der skulle nedsættes en børne- og ungekommission, som skulle kigge på årsagerne til børn og unges mistrivsel og komme med forslag til løsninger. Det var også noget, vi havde med i vores finanslovsudspil. Og indholdet i beslutningsforslaget her minder på mange måder om det forslag, vi selv havde, så derfor støtter vi selvfølgelig op om det her forslag – hvis der vel at mærke er styr på finansieringen. Der kan jeg jo så se, at Radikale Venstre henviser til, at det skal være inden for rammen af Børne- og Undervisningsministeriet. Men det er i hvert fald vigtigt.

Jeg synes, at vi alt for længe har talt om børn og unges mistrivsel, og derfor er det også vigtigt, at der snart kommer handling bag ordene. Og ud over at kigge på de pædagogiske rammer, som er med i forslaget her, mener jeg også, det er vigtigt, at vi får kigget på den eksponering, som børn og unge udsættes for på de sociale medier. Og det kan jeg høre at andre ordførere også har nævnt her i salen i aften. Så det synes jeg er rigtig fint.

Til slut skal jeg hilse fra Dansk Folkeparti og sige, at de også støtter beslutningsforslaget.

Kl. 20:47

Første næstformand (Leif Lahn Jensen):

Tak til ordføreren. Der er ingen bemærkninger. Næste ordfører er fru Mai Villadsen fra Enhedslisten.

Kl. 20:47

(Ordfører)

Mai Villadsen (EL):

Tak for det, formand. Og også tusind tak til Radikale Venstre og specifikt fru Lotte Rod for at rejse en rigtig vigtig dagsorden herinde. Men jeg vil faktisk også – og nu siger jeg noget, jeg sjældent gør, i hvert fald i disse tider – rose regeringen, for jeg synes, det er så vigtigt, at man har taget den her kommission med i regeringsgrundlaget. Jeg tror virkelig, vi har behov for at blive klogere. Vi kender måske nogle af løsningerne på den her udfordring, men hvorfor mistrivslen efterhånden er så stor, har vi behov for bedre svar på.

Jeg hører til en af dem, som har kaldt mange kommissioner for syltekrukker og også sagt, at der ofte var for mange, men lige på det her område tror jeg det er så virkelig afgørende, at vi ikke lader os begrænse af gammelt nid og nag eller ideologiske positioner, men forholder os åbent og nysgerrigt og undersøgende til, hvorfor den her krise er så voldsom og så eskalerende.

Derfor håber jeg også, at regeringen har tænkt sig at inddrage os som partier i udformningen af grundlaget for, hvad kommissionen skal arbejde med. Og jeg stiller mig meget undrende over for, hvorfor vi ikke kan have de drøftelser inden udgangen af 2023, som det her forslag lægger op til. For det her er en krise, som det haster med at løse. Derfor er jeg også ærgerlig over, at regeringen ikke bakker op om det her forslag, som netop sætter det på dagsordenen. Vi har virkelig behov for at gøre mere, og det hører jeg heldigvis alle i Folketingssalen være enige om. Men det haster også at få kigget ned i det her problem.

Jeg vil så også gerne kvittere for, at Radikale Venstre og fru Lotte Rod har taget nogle konkrete forslag med fra nogle af de aktører, som allerede har råbt op for længe siden, bl.a. de 1.000 psykologer, som jo faktisk kommer med nogle bud på, hvordan vi kan styrke et børne- og ungeliv, sikre mere voksenkontakt, sikre mindre klasser og på den måde formentlig sikre bedre trivsel. Jeg synes, det er rigtig vigtigt, og jeg håber, at man i kommissionen vil bruge kræfter på også at lytte til dem, der har med de unge, der mistrives, at gøre, men også de unge, der er i skoler og institutioner i al almindelighed. For jeg tror, det er rigtig vigtigt, at vi også starter dér for at sikre forebyggelsen.

Jeg tror også, det kan være rigtig godt, at vi ser på internationale erfaringer, for det her er jo ikke et problem, der ene og alene hører til i Danmark, det er også noget, vi ser på globalt plan, og derfor kunne det være vældig interessant også at høre, hvad man har fundet ud af rundtomkring.

Med de ord vil jeg sige, at det er et rigtig, rigtig godt forslag, og det er vigtigt at få det på dagsordenen. Og vi indgår i hvert fald meget, meget gerne – og forhåbentlig snart – i en dialog om, hvad man bør undersøge i sådan en kommission. Tak.

Kl. 20:50

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører er hr. Kim Edberg Andersen fra Nye Borgerlige. Velkommen.

Kl. 20:50

(Ordfører)

Kim Edberg Andersen (NB):

Nå, jeg er den sidste. Jeg tager konklusionen først, så dem, der skal hjem, kan nå at rende, inden jeg snakker tiden ud. Mit valg er faktisk nok at stemme gult til den her. Men det er ikke, fordi jeg ikke er enig i forslaget, for det er jeg faktisk. Jeg er enig i præmissen for forslaget, men jeg synes, det har for snævert et sigte. Derfor er det selvfølgelig også glædeligt at høre ministeren sige, at de lidt har det samme, men har et lidt bredere sigte. Og jeg tror faktisk ikke, der sidder ret mange, hverken i udvalget eller i Folketinget, som er uenige i, at vi alle sammen har set det her. Vi har set børn og unge, som mistrives.

Jeg sidder i Region Nordjylland. Vi kan se, at de går i stykker. Vi døjer især med pigerne oppe ved os. De går i stykker. Vi har ikke psykologer nok til at dække det nu. Så hvis ikke vi får stoppet det, inden vi får endnu flere, der er ved at gå i stykker, så er virkeligheden bare, at vi i hvert fald ikke når at uddanne psykologer nok til at redde dem, når de er gået i stykker. Og det er et problem. Det er et kæmpemæssigt samfundsproblem. Jeg tror også, vi alle sammen griber lidt efter halmstrå herinde, for jeg tror ikke rigtig, nogen af os ved, om vi kan løse det her. Vi har i hvert fald ikke alle løsningerne selv. Og virkeligheden er nok, at det – uanset hvor gerne vi ville – heller ikke er noget, vi kommer til at kunne lovgive os ud af herindefra.

Perfekthedskulturen snakkede ordføreren fra Liberal Alliance om. Jeg er fuldstændig enig. I valgkampen var jeg ude på et gymnasie, der havde sportsdag, og pigerne kom løbende med fuld makeup, fuldstændig som om de skulle i byen. Det er vildt at se for en som mig, som er opvokset i en tid, hvor det var o.k. at være grim. Nogle af jer synes, jeg har taget det med mig videre i livet. Men virkeligheden var bare, at os, der bliver 50 lige om lidt, godt kunne leve med at være grimme en gang imellem. Vi havde et break fra at skulle være på hele tiden. Jeg tror, det er et problem, vi har overset. Og jeg tror ikke, det kun handler om lovgivning.

Jeg er glad for, ministeren siger, det her måske er noget, vi skal bringe ud i en kommission, mens vi samtidig snakker med mennesker og starter en debat. Jeg tror, det handler meget om familie, og jeg tror, det handler meget om opdragelse. Jeg tror, at vi skal have mange flere ind end de 179 herinde, der kan lave en lov, for jeg tror ikke, at loven kommer til at virke. Vi skal ændre folks tankesæt. Jeg tror heller ikke, at vi kan nægte skolerne at bruge skærmtid. Det lyder godt, men virkeligheden er, at skærme er fremtiden. Men vi kan måske lære unge mennesker og lære deres forældre at opdrage deres børn og unge mennesker til at søge den fede viden på deres skærme i stedet for dansevideoer. Søg viden og uddannelse, brug teknologien på en god måde. Så tror jeg ikke, skærmen er problemet. Men naturligvis er det et problem, hvis det sker – som den socialdemokratiske ordfører sagde – at man bruger skærmen, mens man ligger for sig selv og egentlig har det ad helvede til under sin dyne. Det er et problem.

Jeg tror ikke, vi løser det med det her forslag, men jeg kommer heller ikke til at stemme det her forslag ned. For hvis det her var det eneste forslag og uden opbakning fra regeringen, havde jeg stemt for det. For der skal ske noget. Jeg tror ikke, det her er helt bredt nok. Men der skal ganske enkelt bare ske noget.

Kl. 20:54

Første næstformand (Leif Lahn Jensen):

Tak til ordføreren. Der er ingen korte bemærkninger. Så er det ordføreren for forslagsstillerne, fru Lotte Rod fra Radikale Venstre.

Kl. 20:54

(Ordfører for forslagsstillerne)

Lotte Rod (RV):

Tak for det. »Et godt liv starter med et godt børneliv.« Sådan skriver regeringen i sit regeringsgrundlag, og de siger videre:

»Alle børn skal gives en tro på egne evner, livsmod og karakteregenskaber, som sætter dem i stand til at forme deres eget liv såvel som at præge de fællesskaber, de indgår i. Det forudsætter gode rammer for børn og unge – i familien, fritidslivet, lokalsamfundet og i daginstitutioner, skoler og fritidstilbud.«

Nu er det tid til at sætte handling bag de fine ord, der står i regeringsgrundlaget, og jeg har fremsat det her forslag, fordi vi ikke bare kan blive ved med at vente. Jeg vil gerne have, at regeringen nedsætter den her trivselskommission i år, altså inden udgangen af 2023, og så vil jeg gerne have, at den ud over at have et blik bare på psykiatrien også kigger på betingelserne for børn og unges liv og betydningen af de pædagogiske rammer.

Statsministeren har sagt:

»Hvis Socialdemokratiet danner regering efter næste valg, så er der en ting, der er vigtigere end alt andet: Vores børn skal have en bedre barndom.«

Det var ikke i den her valgkamp, det blev sagt – det var faktisk tilbage i sidste valgkamp. Og så sent for 2 dage siden kunne man så læse på statsministerens facebookside:

»Jeg hørte om for mange timer på skærmen, lange skoledage og mangel på fællesskaber. Men mobning fyldte mest. Og fraværet af voksne, der siger fra og gør noget ved det.«

Altså: Mangel på fællesskaber og fravær af voksne.

Venstres formand, Jakob Ellemann-Jensen, har sagt, at han er – og jeg citerer – »skidebekymret«, da han bliver spurgt til det her med, at hvert syvende barn har været i behandling i psykiatrien, inden de fylder 18 år, og at der er en markant øget mistrivsel blandt børn, som der bliver fortalt om fra PPR. Han siger, at det lægger et massivt pres på PPR og på de unge, og derfor er mistrivsel et af de temaer, Venstre vil sætte fokus på og forsøge at løse.

Moderaternes formand, Lars Løkke Rasmussen, har sagt:

»Alt for mange unge ender i dyb krise, uden psykiatrien har tilstrækkelig muskelkraft til at kunne tilbyde dem hjælp. ... Men i virkeligheden skal vi arbejde for at skabe et samfund, hvor langt færre overhovedet får behov for psykiatri. De letteste patienter at behandle er nu engang dem, der aldrig bliver syge. Vi bør derfor tænke trivslen ind i langt mere politik, på samme måde som vi klogt har gjort det med den grønne omstilling.«

Det er faktisk ret mange kloge ting, der er blevet sagt, og siden jeg fremsatte det her beslutningsforslag, har vi jo så også haft et samråd, hvor børne- og undervisningsministeren lagde til – og det synes jeg var virkelig rigtigt sagt – at mange flere børn skal mødes af mere pædagogik og af mindre psykiatri. Når vi godt ved alt det her, tænker alt det her og taler om det, skal vi jo også sætte handling bag ordene. Og som jeg derfor også nævnte i mit spørgsmål til ministeren før, så var de 1.000 psykologer i deres opråb jo meget klare, i forhold til at hvis ikke der skabes bedre rammer og vilkår fra pædagoger, lærere og fagpersonale, er der intet håb for at vende den negative udvikling.

Derfor vil jeg gerne lave en lille krølle på det, som ministeren selv fremhævede, nemlig foreningslivet. Jeg elsker vores frivillige foreninger. Jeg var spejder, fra jeg fik mit allerførste dolkeduelighedstegn og helt op til, at jeg var søspejder, og lige nu tilbringer jeg mine lørdage på fodboldbanen med min 5-årige. Der er virkelig meget godt i vores frivillige foreninger, men det må bare ikke blive en undskyldning – regeringen skal tage politisk ansvar for at sikre de økonomiske rammer, der gør, at vi har pædagoger og lærere nok, for det er hele forudsætningen for at lave god pædagogik.

Det er ikke det samme at være en frivillig mor eller far i fodboldklubben og så at have et stærkt klubtilbud, hvor der måske er en pædagog, der har indrettet et musiklokale eller et kreaværksted eller arrangeret rollespil, og hvor man, når man er fordybet og er sammen om noget og er en del af noget større end en selv, jo netop får nogle snakke med den pædagog, hvilket kan være noget af det, der faktisk forandrer ens liv. Derfor synes jeg ikke, at vi må gøre det til et enten-eller, altså at det enten er pædagoger og lærere, eller også er det vores foreningsliv, for det er begge dele, og det kræver, at vi tager politisk ansvar for rent faktisk at investere i vores daginstitutioner og skoler.

Kl. 20:59

Efter i dag står regeringen jo på en eller anden måde sådan en lille smule vingeskudt tilbage. Man har ikke tid til at lave et nyt karaktersystem, og man ved nu heller ikke engang, om man når at nedsætte den trivselskommission, man selv har skrevet om i sit regeringsgrundlag, et år efter man er tiltrådt som regering. Jeg undrer mig i virkeligheden en lille smule over, hvorfor det skal tage så lang tid. Når nu det her var det store tema i valgkampen, er det da en lille smule mærkeligt, at man ikke allerede har lavet trivselskommissionen. Derfor tænker jeg, at vi måske kan rette op på det i fællesskab, og derfor vil jeg, ligesom flere ordførere før mig også har sagt, sige, at i stedet for, at det bliver sådan noget med alle os i oppositionen mod regeringen, kunne vi måske lande en tekst i fællesskab, og derfor vil jeg gerne arbejde videre med at lave en beretning, for det vigtigste for børn og unge er jo, at arbejdet kommer i gang.

Kl. 21:00

Første næstformand (Leif Lahn Jensen):

Vi siger tak til ordføreren. Der er ingen korte bemærkninger.

Da der ikke er flere, som har bedt om ordet, er forhandlingen sluttet.

Jeg foreslår, at forslaget henvises til Børne- og Undervisningsudvalget. Hvis ingen gør indsigelse mod dette, betragter jeg det som vedtaget.

Det er vedtaget.

Kl. 21:00

Meddelelser fra formanden

Første næstformand (Leif Lahn Jensen):

Der er ikke mere at foretage i dette møde.

Folketingets næste møde afholdes i morgen, onsdag den 26. april 2023, kl. 13.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 21:01).


4. møde

Tirsdag den 10. oktober 2023 kl. 13.00

Dagsorden

1) Spørgsmål om fremme af forespørgsel nr. F 1:

Forespørgsel til ministeren for ligestilling om køn.

Af Mikkel Bjørn (DF) m.fl.

(Anmeldelse 04.10.2023).

2) Spørgsmål om fremme af forespørgsel nr. F 2:

Forespørgsel til ældreministeren om nedskæringer på ældreområdet.

Af Pia Kjærsgaard (DF) m.fl.

(Anmeldelse 04.10.2023).

3) Spørgsmål om fremme af forespørgsel nr. F 3:

Forespørgsel til klima-, energi- og forsyningsministeren om kernekraft.

Af Morten Messerschmidt (DF), Steffen W. Frølund (LA) og Mona Juul (KF).

(Anmeldelse 04.10.2023).

4) 1. behandling af lovforslag nr. L 10:

Forslag til lov om ændring af udleveringsloven. (Ændring af kompetencen i sager vedrørende anmodning om samtykke til yderligere strafforfølgning).

Af justitsministeren (Peter Hummelgaard).

(Fremsættelse 04.10.2023).

5) 1. behandling af lovforslag nr. L 5:

Forslag til lov om en ekstraskat for visse koncernenheder (minimumsbeskatningsloven).

Af skatteministeren (Jeppe Bruus).

(Fremsættelse 04.10.2023).

6) 1. behandling af lovforslag nr. L 6:

Forslag til lov om ændring af aktiesparekontoloven, aktieavancebeskatningsloven, ligningsloven og forskellige andre love. (Forhøjelse af loftet for indskud på aktiesparekontoen, ændret status for aktier optaget til handel på en multilateral handelsfacilitet, diverse justeringer af reglerne vedrørende investeringsinstitutter, justering af visse indberetningsregler m.v.).

Af skatteministeren (Jeppe Bruus).

(Fremsættelse 04.10.2023).

7) 1. behandling af lovforslag nr. L 7:

Forslag til lov om gennemførelse af dobbeltbeskatningsoverenskomst mellem Kongeriget Danmarks regering og Den Demokratiske Folkerepublik Algeriets regering.

Af skatteministeren (Jeppe Bruus).

(Fremsættelse 04.10.2023).

8) 1. behandling af lovforslag nr. L 8:

Forslag til lov om ændring af personskatteloven, pensionsbeskatningsloven og forskellige andre love. (Forhøjelse af personfradraget for personer under 18 år og klare regler for bevarelse af lavere pensionsudbetalingsalder m.v.).

Af skatteministeren (Jeppe Bruus).

(Fremsættelse 04.10.2023).

9) 1. behandling af lovforslag nr. L 9:

Forslag til lov om ændring af lov om inddrivelse af gæld til det offentlige, kildeskatteloven, opkrævningsloven og skatteforvaltningsloven. (Gennemførelse af aftale om initiativer til effektiv opkrævning og gældsinddrivelse i skattevæsenet m.v.).

Af skatteministeren (Jeppe Bruus).

(Fremsættelse 04.10.2023).

Kl. 13:00

Formanden (Søren Gade):

Mødet er åbnet.

Det første punkt på dagsordenen er:

1) Spørgsmål om fremme af forespørgsel nr. F 1:

Forespørgsel til ministeren for ligestilling om køn.

Af Mikkel Bjørn (DF) m.fl.

(Anmeldelse 04.10.2023).

Sammen med dette punkt foretages:

2) Spørgsmål om fremme af forespørgsel nr. F 2:

Forespørgsel til ældreministeren om nedskæringer på ældreområdet.

Af Pia Kjærsgaard (DF) m.fl.

(Anmeldelse 04.10.2023).

3) Spørgsmål om fremme af forespørgsel nr. F 3:

Forespørgsel til klima-, energi- og forsyningsministeren om kernekraft.

Af Morten Messerschmidt (DF), Steffen W. Frølund (LA) og Mona Juul (KF).

(Anmeldelse 04.10.2023).

Kl. 13:00

Formanden (Søren Gade):

Hvis ingen gør indsigelse mod fremme af disse forespørgsler, betragter jeg Tingets samtykke som givet.

Det er givet.

Det næste punkt på dagsordenen er:

4) 1. behandling af lovforslag nr. L 10:

Forslag til lov om ændring af udleveringsloven. (Ændring af kompetencen i sager vedrørende anmodning om samtykke til yderligere strafforfølgning).

Af justitsministeren (Peter Hummelgaard).

(Fremsættelse 04.10.2023).

Kl. 13:00

Forhandling

Formanden (Søren Gade):

Forhandlingen er åbnet, og den første ordfører, som får ordet, er hr. Bjørn Brandenborg, Socialdemokratiet. Værsgo.

Kl. 13:01

(Ordfører)

Bjørn Brandenborg (S):

Tak for det, formand. Det forslag, vi nu skal behandle, indeholder enkelte ændringer af udleveringsreglerne. Konkret handler det om at flytte kompetencen fra Rigsadvokaten til domstolene, når det kommer til udstedelse af anmodninger om samtykke til yderligere retsforfølgelse af personer, der er blevet udleveret til Danmark.

Det lyder måske noget teknisk, men udleveringssystemet fungerer sådan, at vi gennem det europæiske arrestordresystem kan få udleveret personer fra andre EU-lande, som vi her i Danmark mener har begået noget kriminelt, så vi kan retsforfølge dem her i landet. Og når de danske myndigheder anmoder om at få udleveret en person, angives det, hvad det er for et konkret kriminelt forhold, man ønsker at retsforfølge den pågældende for. Men så kan det jo hænde, at man, når man har fået udleveret den pågældende person i Danmark, opdager endnu et eller flere forhold begået før udleveringen, som man også ønsker at strafforfølge for, altså forhold, som ikke var en del af den oprindelige udleveringssag.

Det kan vi dog ikke bare gøre, altså strafforfølge for noget nyt. Det er det, man med en god juridisk betegnelse kalder for specialitetsreglen. Hvis de danske myndigheder ønsker at udvide retsforfølgningen, skal de derfor indhente et samtykke fra det land, som der er sket udlevering fra. Det har hidtil været Rigsadvokaten, som havde den kompetence, men det har Justitsministeriet nu vurderet ikke stemmer overens med den rammeafgørelse om den europæiske arrestordre, som ligger til grund for reglerne. Derfor kommer dette forslag til ændring af udleveringsloven.

Fremover bliver det altså domstolene, der udsteder anmodninger om samtykke til andre EU-lande. Det gælder bortset fra ved de nordiske lande, hvor det stadig vil være anklagemyndigheden, der har kompetencen. Og som det fremgår af lovforslaget, vil det også fortsat være Rigsadvokaten, der udsteder en anmodning om samtykke til yderligere retsforfølgelse til lande uden for Norden og EU.

Når Justitsministeriet nu har vurderet, at det er nødvendigt med denne formelle ændring af kompetencen, for at vores system kan bringes i overensstemmelse med EU-retten, kan vi selvfølgelig kun bakke op om det. Vi støtter forslaget. Tak for ordet.

Kl. 13:03

Formanden (Søren Gade):

Tak for det. Der er ingen korte bemærkninger, så vi siger tak til hr. Bjørn Brandenborg. Jeg giver nu ordet til hr. Preben Bang Henriksen fra Venstre.

Kl. 13:03

(Ordfører)

Preben Bang Henriksen (V):

Tak for det. Ja, forslaget vedrører den situation, at Danmark har fået udleveret en person, der er mistænkt – eller måske ovenikøbet sigtet – for en forbrydelse. Det kunne eksempelvis være en brandstiftelse. Når man så har fået vedkommende til Danmark og har begyndt efterforskningen, finder man ud af, at der måske også var et mord, der kunne være relevant at tiltale den pågældende for. Det kan man ikke sådan uden videre gøre, når vedkommende er udleveret fra udlandet til sigtelse for en bestemt ting.

Nu udvider man således sigtelserne, og derfor skal der en ny anmodning af sted. Den anmodning har Rigsadvokaten tidligere kunne sende til udlandet. Det nye i det her forslag er så, at det skal være en dommer, der afsender denne anmodning. Det er ikke det mest epokegørende forslag, Folketinget har behandlet, men Venstre kommer til at støtte forslaget; det skulle i øvrigt bringe det i overensstemmelse med nogle nærmere specificerede europæiske regler, så vidt jeg har forstået. Tak.

Kl. 13:04

Formanden (Søren Gade):

Tak for det. Der er ingen korte bemærkninger. Vi siger tak til hr. Preben Bang Henriksen, og jeg byder nu velkommen til her Tobias Grotkjær Elmstrøm fra Moderaterne. Værsgo.

Kl. 13:04

(Ordfører)

Tobias Grotkjær Elmstrøm (M):

Tak for ordet, og tak til ministeren for at fremsætte dette forslag. I dag er det første gang jeg står her på talerstolen, siden jeg blev valgt ind i Folketinget for Moderaterne. Jeg har været på barsel, men jeg har glædet mig meget til at skulle stå heroppe på talerstolen og kævle løs – for at citere statsministeren. Det er et stort privilegium.

Lovforslaget, som vi i dag skal behandle, bliver således min længe ventede debut om – og sikke en debut at starte med L 10. Forslaget har til formål, at kompetencen til at udstede en anmodning om samtykke til fravigelse af specialitetsreglen for lande i EU undtagen de nordiske lande skal overgå fra Rigsadvokaten til domstolene. Det skyldes, at Justitsministeriet har vurderet, at den gældende § 51, stk 1 i udleveringsloven ikke kan opretholdes, jævnfør europæisk lovgivning om arrestordre og procedurer for overgivelse mellem medlemslandene. Det er på grund af, at Rigsadvokaten selv har rettet henvendelse til Justitsministeriet om to konkrete sager om narko, hvor retten i Amsterdam har sået tvivl om Rigsadvokatens kompetence i sagen.

Rent hypotetisk kunne man forestille sig, at kriminelle med de nuværende regler reelt kan undgå den fulde retsforfølgning, hvis anklagemyndigheden ikke kan medtage de forhold, som en fravigelse af specialitetsreglen indebærer. Derfor er den her ændring mere af processuel karakter, end den er af materiel karakter. For det er sådan, at tilliden til retssystemet bunder i, at vi kan strafforfølge personer, der har gjort noget kriminelt, også personer, som er udleveret til Danmark fra udlandet.

Dansk lovgivning om udlevering skal selvfølgelig være i overensstemmelse med EU-reglerne og domstolspraksis på området, så der ikke opstår nogle komplikationer, når udleverede personer skal retsforfølges. Derfor er det selvfølgelig nødvendigt, at vi laver den her justering, således at det bliver fastsat i udlændingeloven, at det er domstolene, der har kompetencen til at udstede en anmodning om samtykke til fravigelse af specialitetsreglen til andre EU-lande.

Derudover ser jeg ikke rigtig grund til at gå yderligere i detaljer med lovforslaget. Jeg vil spare mine ord til at kævle løs til andre fremtidige debatter. Tak for ordet.

Kl. 13:06

Formanden (Søren Gade):

Tak for det. Der er ingen korte bemærkninger, så vi siger tak til hr. Tobias Grotkjær Elmstrøm og byder ham velkommen tilbage fra barsel. Jeg giver nu ordet til fru Karina Lorentzen Dehnhardt fra Socialistisk Folkeparti.

Kl. 13:07

(Ordfører)

Karina Lorentzen Dehnhardt (SF):

Jeg skal starte med at sige, at jeg også taler på vegne af Enhedslisten, som desværre ikke kan være her til den her debat. Den 6. februar i år blev Folketinget orienteret om, at Justitsministeriets vurdering af udleveringslovens § 51, stk. 1 ikke stemte overens med EU's rammeafgørelse om europæiske arrestordrer og procedurerne for overgivelse af anklagede personer mellem medlemslandene. Det har derfor siden været Justitsministeriets vurdering, at Danmark har været ude af trit med europæisk ret. Lovforslaget her skal så rette op på den tilstand.

Med vedtagelsen af det her lovforslag vil danske retsprocedurer så komme på linje med de rammer, som vi har accepteret gennem vores EU-medlemskab og andre retspolitiske samarbejder i Norden. Derfor bakker vi i SF også op i forhold til lovforslagets ændringer af de nuværende bestemmelser. Det vil således ikke længere være Rigsadvokaten som repræsentant for den anklagende myndighed, der anmoder om samtykke til fravigelse af specialitetsreglen. Det vil fremover være den fuldbyrdende myndighed, nemlig domstolene. Anmodning om samtykke vil fremadrettet være en dialog mellem domstolene i Danmark og i EU-landene samt Norden. Lovforslaget vil bare overføre kompetence fra én myndighed til en anden; det vil derfor ikke have omfattende betydning i forhold til anklagede eller retsprocessens gang.

Det er dog værd at bemærke, at Dommerforeningen har nogle bekymringer. Den påpeger, at der til tilflytning af opgaverne også hører nye opgaver og udgifter til for domstolene, og at de lange sagsbehandlingstider i retssystemet jo ikke bliver afhjulpet ved, at vi flytter flere opgaver over til et i forvejen presset system.

Vi bemærker også Justitsministeriets svar til det. Der har i perioden fra omkring vedtagelsen af udleveringsloven i 2020 og til september i år kun været 12 tilfælde, hvor man har anmodet om en fravigelse af specialitetsreglen. Det tænker vi nok går ressourcemæssigt, men vi vil også gerne påpege, at det jo ikke skal forekomme mange gange, at vi flytter sådan nogle små opgaver over til domstolene, for så ender det med at betyde noget i et overbelastet system med lange sagsbehandlingstider.

Regelændringen er jo nødvendig for, at vi kan overholde vores europæiske forpligtelser, og derfor kan vi meddele, at vi i SF stemmer for lovforslaget.

Kl. 13:09

Formanden (Søren Gade):

Tak for det. Der er ingen korte bemærkninger, så vi siger tak til fru Karina Lorentzen Dehnhardt. Jeg byder nu velkommen til fru Betina Kastbjerg fra Danmarksdemokraterne.

Kl. 13:09

(Ordfører)

Betina Kastbjerg (DD):

Tak for det. Som der er blevet sagt, behandler vi i dag L 10, som er en ændring af udleveringsloven, hvor kompetencen for at anmode om samtykke til fravigelse af specialitetsreglen flyttes fra Rigsadvokaten til domstolene. De tidligere ordførere har på fin vis gennemgået forslaget, så det vil jeg ikke bruge tid på, men jeg vil derimod påpege, ligesom fru Karina Lorentzen Dehnhardt gjorde, at det i høringssvarene bliver påpeget af både Den Danske Dommerforening og Domstolsstyrelsen, at det må forventes at skabe merudgifter og øgede sagsbehandlingstider ved domstolene. Justitsministeren påpeger, at merarbejde forventes at blive begrænset, men da vi jo netop er i gang med at forhandle en flerårsaftale for domstolene, vil jeg på den baggrund sende et skriftligt spørgsmål til justitsministeren for at få undersøgt, om omkostningerne kan holdes inden for domstolenes eksisterende ramme.

Med det sagt stemmer Danmarksdemokraterne for lovforslaget, og så skal jeg hilse fra De Konservative og sige, at de også bakker op om lovforslaget.

Kl. 13:10

Formanden (Søren Gade):

Tak for det. Der er ingen korte bemærkninger, så vi siger tak til fru Betina Kastbjerg. Og jeg giver nu ordet til hr. Steffen Larsen, Liberal Alliance.

Kl. 13:10

(Ordfører)

Steffen Larsen (LA):

Mange tak, hr. formand. Det er dejligt at være tilbage her i salen. Det forslag, vi behandler her, sikrer, at vi overholder EU's krav til udlevering af borgere fra andre EU-lande. Det er et rent processuelt forslag, som alene vedrører at flytte kompetencen fra anklagemyndigheden til retten. Og det betyder ydermere, at man også efterfølgende kan retsforfølge for andre forbrydelser end dem, de bliver udleveret for.

Så grundlæggende er vi tilfredse med forslaget. Det har vi ingen kvababbelser over; det er et godt forslag. Og man kan også nævne, at det eneste problem, der kunne være, trods alt var, at man lægger nogle problemer over hos domstolene, som før lå hos anklagemyndigheden. Men med den begrænsede mængde af sager, der har været – 12 sager fra 2020 til nu her, som også Karina Lorentzen Dehnhardt bemærker – så ser vi ikke, at det skulle være et større problem, men man kan selvfølgelig ikke fortsætte med altid bare at lægge opgaver til domstolene; de er pressede i forvejen. Med de ord vil jeg sige tak.

Kl. 13:11

Formanden (Søren Gade):

Tak for det. Der er ingen korte bemærkninger, så vi siger tak til hr. Steffen Larsen. Og jeg byder nu velkommen til fru Zenia Stampe fra Radikale Venstre.

Kl. 13:12

(Ordfører)

Zenia Stampe (RV):

Tak for det. Det her er jo, som andre har sagt, et processuelt forslag, der handler om at bringe dansk ret i overensstemmelse med EU-retten, og som i øvrigt er ganske fornuftigt. Derfor skal jeg meddele på Radikale Venstres vegne, at vi støtter lovforslaget.

Kl. 13:12

Formanden (Søren Gade):

Tak for det. Der er ingen korte bemærkninger, så vi siger tak til fru Zenia Stampe. Og jeg byder nu velkommen til fru Nikoline Erbs Hillers-Bendtsen fra Alternativet.

Kl. 13:12

(Ordfører)

Nikoline Erbs Hillers-Bendtsen (ALT):

Tak for ordet, formand. Når man har begået en forbrydelse, ligegyldigt hvilken slags, skal det selvfølgelig have en konsekvens. Det er et fair princip, men det kommer ikke uden udfordringer. Med lovforslaget vil der ske en beskeden merbelastning af retssystemet og særlig af vores domstole, som i forvejen er pressede, hvilket vi jo er i gang med at arbejde på at finde en løsning på. Som ordsproget siger: Mange bække små gør en stor å. Og den her å skal nødig blive for stor, så den går ud over sine bredder.

Vi støtter forslaget, fordi vi mener, at ret skal være ret, og vi kan se en fordel i at holde det princip, når vi stemmer for det her lovforslag. Men vi har i Alternativet, ligesom flere tidligere ordførere har nævnt det, en bekymring for, hvorvidt lovforslaget kan skabe en stigende kapacitetsudfordring for vores retssystem. Det er en bekymring, vi håber justitsministeren har fokus på i det kommende arbejde med lovforslaget. Tak for ordet.

Kl. 13:13

Formanden (Søren Gade):

Tak for det. Der er ingen korte bemærkninger, så vi siger tak til fru Nikoline Erbs Hillers-Bendtsen. Og jeg byder nu velkommen til fru Pernille Vermund fra Nye Borgerlige.

Kl. 13:13

(Ordfører)

Pernille Vermund (NB):

Tak for det. Tidligere ordførere har gennemgået forslaget, og den tekniske del behøver vi ikke at gå videre med her. Nye Borgerlige støtter forslaget og deler bekymringen i forhold til at lægge flere opgaver hos domstolene, som i forvejen har en presset økonomi.

Så undrer det os i Nye Borgerlige, at når vi kigger ned over forslaget og ser på konsekvenserne, altså de økonomiske konsekvenser, af forslaget, så står der, at der ingen økonomiske konsekvenser er. Et eller andet sted kan man sige, at det så må betyde, at de penge, der i dag går til Rigsadvokaten, i fremtiden går til domstolene. Det kan jeg ikke læse nogen steder, men hvis ikke det er tilfældet, er der enten nogle, der har arbejdet gratis, eller nogle, der bliver ved med at få penge for noget, de så ikke skal lave. Så der er et eller andet i måden, vi får præsenteret forslaget på, som undrer os. Hvis det er sådan, at pengene bare følger med over til domstolene, er vores bekymring, i forhold til om domstolene kan løfte opgaven, altså om der er ressourcer til det økonomisk, måske mindre; så er det mere et spørgsmål om mandskab. Men lige hvad angår den del, kunne vi da godt tænke os at få udboret, om man vitterlig har haft opgaver, som man ikke har taget penge for, eller om det er sådan, at pengene følger med over til domstolene. Det havde været rart at få det beskrevet i lovforslaget.

Men vi støtter lovforslaget.

Kl. 13:15

Formanden (Søren Gade):

Tak for det. Der er ingen korte bemærkninger, så vi siger tak til fru Pernille Vermund. Og jeg byder nu velkommen til hr. Lars Boje Mathiesen, uden for grupperne. Værsgo.

Kl. 13:15

(Privatist)

Lars Boje Mathiesen (UFG):

Tak. Som sagt er det et processuelt forslag, og jeg kan godt støtte det. Jeg håber, at når ministeren kommer op, kan man lige svare på det med økonomien, som flere har rejst her, eller måske kan man svare skriftligt. Ellers burde der ikke være det helt store i det her forslag, så det kan jeg støtte.

Kl. 13:15

Formanden (Søren Gade):

Vi siger tak til hr. Lars Boje Mathiesen, og jeg giver nu ordet til justitsministeren.

Kl. 13:15

Justitsministeren (Peter Hummelgaard):

Tak til alle ordførere for bemærkningerne. Det er jo vigtigt for danskernes tillid til retssystemet, at vi kan strafforfølge personer, der har gjort noget kriminelt. Det gælder selvfølgelig også, når der er tale om personer, som er blevet udleveret til Danmark fra udlandet. I dag er det jo sådan, som flere også har været inde på, at vi ikke uden videre kan strafforfølge personer, som er udleveret til Danmark, for andet end de lovovertrædelser, som den pågældende er udleveret for. Det er kendt som specialitetsreglen. Hvis myndighederne vurderer, at der er grundlag for at strafforfølge yderligere, f.eks. fordi den pågældende i tillæg til narkotikasmugling har begået vold, skal Rigsadvokaten indhente samtykke fra det land, personen er udleveret fra.

Rigsadvokaten har imidlertid rettet henvendelse til Justitsministeriet på baggrund af to konkrete straffesager, hvor retten i Amsterdam i den ene sag har sået tvivl om Rigsadvokatens kompetence til at indhente samtykke til yderligere strafforfølgelse, og retten i Amsterdam henviser til rammeafgørelsen om den europæiske arrestordre og en fortolkning af, at det skal være en judiciel myndighed, som udsteder anmodningen. Det har givet anledning til, at Justitsministeriet har set på, om der på det her punkt skulle være en uoverensstemmelse mellem den danske udleveringslov og rammeafgørelsen, og det er der. En anmodning om at fravige den såkaldte specialitetsregel skal ifølge rammeafgørelsen fremsættes af en judiciel myndighed, som også vil kunne udstede en europæisk arrestordre. I Danmark er det domstolene, der er kompetente til at udstede europæiske arrestordrer, hvorfor det også skal være domstolene, der er kompetente til at udstede en anmodning om samtykke til yderligere retsforfølgning fra det udleverende land.

Regeringen foreslår derfor, at det fremover bliver domstolene og altså ikke som i dag Rigsadvokaten, der udsteder anmodninger om samtykke til at fravige specialitetsreglen. Ændringen skal gælde, når der er tale om anmodninger til lande i EU bortset fra de nordiske lande. Arbejdet med at udstede anmodninger til lande i Norden skal fortsat ligge hos den lokale anklagemyndighed. For at videreføre den gældende retstilstand, hvorefter det er Rigsadvokaten, der udsteder en anmodning om samtykke til fravigelse af specialitetsreglen til tredjelande, foreslås der indsat en bestemmelse i loven om det. Det vil således efter lovforslaget også i fremtiden være Rigsadvokaten, der udsteder en anmodning om samtykke til yderligere retsforfølgning til lande uden for Norden og EU.

Som I nok kan høre, indebærer lovforslaget ingen revolution af de nugældende regler. Der er tale om en mindre justering, der skal bringe reglerne i overensstemmelse med EU's rammeafgørelse om den europæiske arrestordre og om procedurerne for overgivelse mellem medlemslandene. Jeg ser frem til den videre behandling her i Folketinget, og jeg står naturligvis til rådighed for de spørgsmål, der måtte opstå under udvalgsarbejdet. Tak for ordet.

Kl. 13:18

Formanden (Søren Gade):

Tak for det. Der er ingen korte bemærkninger. Vi siger tak til justitsministeren.

Der er ikke flere, der har bedt om ordet, og forhandlingen er derfor sluttet.

Jeg foreslår, at lovforslaget henvises til Retsudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

5) 1. behandling af lovforslag nr. L 5:

Forslag til lov om en ekstraskat for visse koncernenheder (minimumsbeskatningsloven).

Af skatteministeren (Jeppe Bruus).

(Fremsættelse 04.10.2023).

Kl. 13:19

Forhandling

Formanden (Søren Gade):

Mødet er udsat til kl. 13.25.

Mødet er udsat. (Kl. 13:19).

Kl. 13:25

Forhandling

Formanden (Søren Gade):

Mødet er genoptaget.

Forhandlingen er åbnet, og den første ordfører, som får ordet, er hr. Anders Kronborg, Socialdemokratiet.

Kl. 13:25

(Ordfører)

Anders Kronborg (S):

Tusind tak for det, formand. Det er vigtigt, at verdens største og mest profitable koncerner betaler en retfærdig skat ligesom alle andre virksomheder. OECD-aftalen fra 2021 om bl.a. en minimumsskat på 15 pct. er et historisk gennembrud. Rådet har i den forbindelse fulgt op på OECD-aftalen med et direktiv. Dette lovforslag skal implementere EU-direktivet i en ny selvstændig lov, minimumsbeskatningsloven.

Helt overordnet betyder minimumsbeskatningsreglerne, at der for at opgøre den effektive skattesats skal foretages en opgørelse af et skattegrundlag og en opgørelse af de skatter, der er betalt i det pågældende land. Det særlige her er, at skattegrundlaget skal opgøres med udgangspunkt i koncernens konsoliderede regnskab. Lovforslaget handler om koncernenheder, der er en del af en multinational koncern eller en stor national koncern, hvor koncernen i to af de seneste fire regnskabsår har haft en årlig omsætning på mindst 750 millioner euro.

Minimumsbeskatningsreglerne er omfattende og komplekse. Jeg må nok også indrømme, at i den tid jeg har siddet i Folketinget, har det været noget af det mest komplekse at dykke ned i, så jeg ser meget frem til udvalgsarbejdet, men jeg synes, det afgørende er, om den store koncerns indkomst effektivt beskattes med en sats på mindst 15 pct. i det pågældende land.

Med de bemærkninger kan jeg fortælle, at Socialdemokratiet støtter lovforslaget, og vi ser frem til det videre udvalgsarbejde.

Kl. 13:27

Formanden (Søren Gade):

Tak for det. Der er en enkelt kort bemærkning. Hr. Lars Boje Mathiesen, værsgo.

Kl. 13:27

Lars Boje Mathiesen (UFG):

Tak. Ordføreren nævner, at det skal være en retfærdig selskabsskat, og så kunne jeg godt tænke mig at vide, hvad det er for en procentsats, som er den retfærdige selskabsskatteprocent. I det her forslag er der et minimum på 15 pct., og vi har 22 i Danmark. Hvad er så den retfærdige procent? Skal vi ned på 15, før det er retfærdigt, eller er det retfærdigt dér, hvor vi er nu på de 22 pct.?

Kl. 13:27

Formanden (Søren Gade):

Ordføreren.

Kl. 13:27

Anders Kronborg (S):

Det, vi diskuterer her, er minimumsbeskatningsloven, som jo er en OECD-aftale fra 2021 og ikke en forhandling af satserne i forhold til den danske selskabsskat. Det kommer jeg heller ikke til at gå yderligere ind i en debat om her på talerstolen, men jeg konstaterer bare helt stille og roligt og stilfærdigt, at det, jeg forholder mig til, er, at jeg synes, selskabsskatten, som den er på nuværende tidspunkt, på 22 pct. er retfærdig.

Kl. 13:28

Formanden (Søren Gade):

Hr. Lars Boje Mathiesen.

Kl. 13:28

Lars Boje Mathiesen (UFG):

Det var ordføreren selv, der nævnte ordet retfærdig, og det er derfor, jeg spørger ind til, hvad det er, der er retfærdigt. Jeg kan så forstå, at regeringens politik er, at de 22 pct. er retfærdigt. Betyder det så, at de lande, som så implementerer efter minimumsimplementeringsreglen, altså de 15 pct., så er en uretfærdig lav selskabsskatteprocent, som de lande så vil køre med?

Kl. 13:28

Formanden (Søren Gade):

Ordføreren.

Kl. 13:28

Anders Kronborg (S):

Nej, som jeg siger i min tale, synes jeg faktisk, at den her aftale er et væsentligt skridt i den rigtige retning. Nu spørger ordføreren mig i forhold til dansk selskabsskat, og der synes jeg, at niveauet for nuværende er eksemplarisk, og det er den holdning, jeg har til det. Derudover tænker jeg, at hr. Lars Boje Mathiesen og undertegnede jo altid kan tage en skattediskussion om, hvad der er retfærdigt eller ikke er retfærdigt. Det er jeg meget imødekommende over for.

Kl. 13:29

Formanden (Søren Gade):

Tak for det. Der er ikke flere korte bemærkninger. Vi siger tak til hr. Anders Kronborg, og jeg byder nu velkommen til hr. Kim Valentin fra Venstre.

Kl. 13:29

(Ordfører)

Kim Valentin (V):

Man kan vel bedst kendetegne det her lovforslag som positivt, men komplekst. Vi får altid stillet det spørgsmål: Hvad vil du sige om det her lovforslag hurtigt? Og så vil jeg sige, at det er positivt, men komplekst, og der vil jeg efterfølge den tidligere taler og sige, at det er sjældent, at jeg ser så komplekst et forslag, og at der vel ikke er nogen, der sådan for alvor og hundrede procent ved, hvad der endelig kommer til at ske ude i de forskellige virksomheder.

Men det er positivt, at OECD-aftalen fra 2021 sætter en ramme på 15 pct. Det er et historisk gennembrud, som sikrer, at verdens største og mest profitable koncerner ligesom alle andre virksomheder betaler en skat, som er rigtig, og at de ikke kan tvinge andre lande til at have sådan et skattemæssigt kapløb mod bunden for at undgå beskatning. Det er jo sådan det ene spor, vi beskæftiger os med i dag. Det andet spor omhandler koncerner, der omsætter for mere end 750 mio. kr. Dem er der ca. 75 af i Danmark, og så er der også fonde, og der bliver 10-15 fonde ramt af det her, eller underlagt det, kan man også sige, for »ramt« lyder, som om det er noget skidt.

Der er også en provenukonsekvens. Det kommer til at koste ca. 1,9 mia. kr. i virksomhederne i det her andet spor. I det første spor henter vi nogenlunde det samme hjem igen. Der er selvfølgelig også nogle udfordringer, som jeg vil stille en hel del spørgsmål til under udvalgsbehandlingen, og jeg glæder mig virkelig meget til den her udvalgsbehandling. For der er nogle ting, som vi skal have afklaret, f.eks. på provenudelen og implementeringen og ikke mindst – og det er derfor, jeg nævner det til sidst – de administrative byrder. Det kunne jo være, at vi kunne finde en løsning, hvor vores virksomheder ikke blev belastet så meget, som de gør, af det her lovforslag, og man måske derved kunne hente lidt hjem et andet sted. Det er ca. 0,5 mia. kr. i konsekvenser af administrative byrder, har jeg lyttet mig til. Så hvis vi fandt nogle penge til de virksomheder andre steder, ville det jo ikke være så tosset. Men Venstre er positive over for det her forslag, og vi kommer til at støtte det hele vejen til målet.

Kl. 13:32

Formanden (Søren Gade):

Tak for det. Der er foreløbig fire med korte bemærkninger, og den første er fru Pernille Vermund, Nye Borgerlige. Værsgo.

Kl. 13:32

Pernille Vermund (NB):

Tak for det. I Nye Borgerlige bliver vi altid bekymrede, både når vi hører om minimumsskatter, men også om noget i forhold til skattevæsenet, som er omfattende og komplekst, som hr. Anders Kronborg nævnte tidligere. Og det bliver ikke bedre, når en Venstremand, som ovenikøbet er tidligere borgmester og økonom, siger, at det her er komplekst, altså at man sjældent har set så komplekst et forslag, og ordføreren siger også noget i retning af, at der ikke er nogen, der rigtig aner, hvad konsekvensen for virksomhederne bliver.

Allerede der burde man jo sige: Stop, så går vi ikke længere. Det kan da ikke være rigtigt, at man som lovgivere herinde, og når man tilmed er økonom, altså en af dem, der burde vide allermest på området, stiller sig op og siger, at det her er så komplekst, at man ikke aner, hvad det vil betyde for virksomhederne, og at man så alligevel synes, at det er et godt forslag.

Kan ordføreren ikke godt selv mærke nede i maven, at der er noget her, der er lidt galt?

Kl. 13:33

Formanden (Søren Gade):

Ordføreren.

Kl. 13:33

Kim Valentin (V):

Det sker forholdsvis tit, at jeg står på den her talerstol, og at jeg så tænker, at der er noget, vi skal have afklaret mere i processen. Det er jo derfor, vi har den her ganske gode proces, vi har i Folketinget. Vi kan ikke vide alt til førstebehandlingen, men nu har vi en mulighed for at stille en masse spørgsmål, og det kommer jeg også til at gøre.

Jeg synes heller ikke, jeg skal stå her og sige tingene på en anden måde, end de er. Der er 800 sider, og undskyld, jeg siger det, men jeg tvivler på, at ordføreren har terpet samtlige 800 sider igennem hertil. Det har vi nu god tid til efterfølgende, og derfor håber jeg, at ordføreren er enig med mig i, at det er komplekst.

Kl. 13:34

Formanden (Søren Gade):

Fru Pernille Vermund.

Kl. 13:34

Pernille Vermund (NB):

Det er komplekst, og jeg må indrømme, at jeg, da jeg skulle afveje miljøhensynet ved ikke at udskrive eller det faglige hensyn ved at udskrive og sidde og terpe og så også den tid, der ligger i det, så valgte både miljøhensynet og respekten for min egen tid. Så jeg har den komprimerede udgave her.

Jeg må bare sige, at det nok er store virksomheder med store indtjeninger, som man lægger de her byrder ned over, men at det også bør vække bekymring i alle politikere, når vi har så kompleks en lovgivning, som vi her har med at gøre. For der sidder jo nogle derude på den anden side, som skal underlægges den lovgivning, og det håber jeg også man i Venstre har syn for, selv om man nu er en del af en socialdemokratisk regering.

Kl. 13:34

Formanden (Søren Gade):

Ordføreren.

Kl. 13:34

Kim Valentin (V):

Ja, det har vi i allerhøjeste grad syn for, og derfor står jeg også her og siger, fuldstændig som jeg mener det, at det er positivt, men komplekst. Jeg kan faktisk ikke se, at vi kunne have arbejdet videre i det regime, det var internationalt med skattely og med nogle regimer, der bevidst underbød alle andre på deres skat, og det jo så blev et ræs mod bunden. Det ville ingen være tjent med, så derfor synes jeg som udgangspunkt, at det her er positivt. Men er der noget at arbejde med? Ja, selvfølgelig er der det, og det skal vi også gøre. Vi skal hjælpe vores virksomheder lige så meget, vi kan.

Kl. 13:35

Formanden (Søren Gade):

Hr. Hans Kristian Skibby, Danmarksdemokraterne. Værsgo.

Kl. 13:35

Hans Kristian Skibby (DD):

Tak. Da jeg bad om ordet, var det faktisk, inden ordføreren var inde på spørgsmålet om de administrative byrder. Jeg vil gerne rose ordføreren for, at man faktisk valgte også at italesætte det, der sådan set er den helt store akilleshæl i forhold til det lovforslag her. I Danmarksdemokraterne deler vi sådan set intentionerne og det her med, at virksomhederne ikke bare skal kunne flytte deres skattemæssige begunstigelser til andre lande osv. og lave det, vi i gamle dage kaldte for checkrytteri, og som i Danmark bare er skatterytteri. Det skal ordføreren have ros for.

Men jeg vil gerne spørge ind til, om man kan blive lidt mere præcis, i forhold til hvad det så er, man fra regeringspartiernes side kunne forestille sig kunne komme i anvendelse. Jeg vil specielt spørge til alle de problemer, der er i forhold til dobbeltbeskatningssituationer, hvor man kan se, at en række danske virksomheder jo også rammes af den her dobbeltbeskatning, fordi de i udlandet beskattes af bruttoindkomsten i stedet for efter fradrag. Der synes jeg måske godt, jeg kunne tænke mig at høre regeringens og ordførerens partis holdning til det spørgsmål.

Kl. 13:36

Formanden (Søren Gade):

Ordføreren.

Kl. 13:36

Kim Valentin (V):

Det synes jeg er et godt spørgsmål fra ordføreren. Det er da et af de spørgsmål, jeg selv har tænkt mig at stille ministeren i lovbehandlingen, og så kan vi også drøfte det i udvalget.

Jeg er ret sikker på, at man kan finde en del af besparelserne på dobbeltbeskatninger, men jeg tror også, man kan gøre det ved at forsimple nogle andre regler. Men det er ikke mig, der skal komme med det overblik. Det må være ministeren, der i givet fald skal komme med sådan et overblik.

Kl. 13:37

Formanden (Søren Gade):

Hr. Hans Kristian Skibby.

Kl. 13:37

Hans Kristian Skibby (DD):

Nu sagde ordføreren, at det var et godt spørgsmål, men jeg synes jo så også, at vi skulle kvitteres med et godt svar. Hvad er Venstres holdning til det? Det var det, jeg spurgte til. Tak.

Kl. 13:37

Formanden (Søren Gade):

Ordføreren.

Kl. 13:37

Kim Valentin (V):

Jamen vi er helt bestemt imod dobbeltbeskatning, og hvis det kan undgås overhovedet i systemet, skal vi have fjernet dobbeltbeskatning. Ordet siger det ligesom også i sig selv. Dobbeltbeskatning er, at man betaler skat af den samme mængde penge to gange. Det er jo ikke godt.

Kl. 13:37

Formanden (Søren Gade):

Hr. Lars Boje Mathiesen, uden for grupperne.

Kl. 13:37

Lars Boje Mathiesen (UFG):

Tak. Jeg kunne godt tænke mig at spørge lidt ind til det, ordføreren selv nævnede om de 451 mio. kr. i administrative omkostninger for erhvervslivet. Det er jo vanvittig høje beløb at pålægge dansk erhvervsliv i administrative byrder, og så til noget, som på sigt giver omkring 1,8 mia. kr. Men det kommer jo an på, hvorledes de her overflytninger kommer til at ske, og det er jo en indfasning. Hvornår bliver de her administrative byrder efter ordførerens opfattelse pålagt, kontra hvornår vi får effekterne af overflytningen?

Kl. 13:38

Formanden (Søren Gade):

Ordføreren.

Kl. 13:38

Kim Valentin (V):

Jeg bliver nødt til lige at komme med en rettelse. De 1,9 mia. kr. er jo provenukonsekvensen, det er ikke provenuet, så derfor kan man ikke sammenligne de to ting. Men det er rigtigt – og det vil jeg gerne anerkende – at 500 mio. kr. er mange penge, så derfor er det selvfølgelig også en af de væsentligste områder, vi skal arbejde med.

Kl. 13:38

Formanden (Søren Gade):

Hr. Lars Boje Mathiesen.

Kl. 13:38

Lars Boje Mathiesen (UFG):

Ja, præcis. Jeg står her med tabellen, hvor der står, at provenuvirkningen, altså virkningen efter adfærd, i 2024 vil være 625 mio. kr., men at den varige virkning vil være 1.880 mio. kr., hvilket er meget tæt på de 1,9 mia. kr. Så jeg kunne godt tænke mig at høre, om ordføreren kunne sige lidt om, om det ville være et krav for Venstre, at de her administrative omkostninger bliver væsentlig lavere, for det er en ret høj procentuel andel af det provenu, der kommer ind, hvis man kigger på, hvor meget der så er af administrative omkostninger for erhvervslivet.

Kl. 13:39

Formanden (Søren Gade):

Ordføreren.

Kl. 13:39

Kim Valentin (V):

Altså, selve lovforslaget her handler om spor to. Spurgt et vil næsten give den modsatte bevægelse i provenu, så derfor bliver det provenuneutralt, og det sagde jeg også min tale. Det kender vi jo ikke fuldstændig konsekvensen af endnu, og der er også en tidsforskydning i det, og det, jeg vil gøre, er, at jeg vil stille spørgsmål til det her under lovbehandlingen.

Kl. 13:39

Formanden (Søren Gade):

Hr. Sigurd Agersnap, Socialistisk Folkeparti. Værsgo.

Kl. 13:39

Sigurd Agersnap (SF):

Tak for det. Jeg er jo enig i mange af de overvejelser, ordføreren kommer med, om, at en minimumsbeskatning også sikrer et mere velfungerende marked, fordi man dermed har fair konkurrence i forhold til beskatningen.

Det, jeg vil spørge til, er bare en lille ting, ordføreren nævnte til sidst. Der sagde han, at man ville kigge på nogle kompensationsmuligheder for erhvervslivet ad anden vej. Hvad er det for nogle kompensationsmuligheder, ordføreren forestiller sig.

Kl. 13:40

Formanden (Søren Gade):

Ordføreren.

Kl. 13:40

Kim Valentin (V):

Det, jeg siger, er, at der er 0,5 mia kr. i administrative byrder. Hvis vi kan finde nogle steder, hvor vores virksomheder ikke belastes med den halve milliard, skaber vi også bedre konkurrencevilkår for dem, og det synes jeg vi har en forpligtelse til, når vi kommer med et lovforslag, hvor vi lægger 0,5 mia. kr. på.

Kl. 13:40

Formanden (Søren Gade):

Hr. Sigurd Agersnap.

Kl. 13:40

Sigurd Agersnap (SF):

Tak for det. Okay, så forstår jeg det jo sådan, at det er inden for det her lovforslag, at man vil se på, om man kan afløfte nogle af de dokumentationskrav, der er for virksomhederne.

Så mit andet spørgsmål er egentlig bare: Vil ordføreren ikke bekræfte, at de tal, vi snakker om, jo er behæftet med meget stor usikkerhed? Vi ved det reelt ikke. Nu siger vi 0,5 mia. kr. Det kan være et væsentligt mindre tal, og det kan også være et højere tal. Det samme gælder provenuvirkningerne. Der er meget, meget stor usikkerhed; man skal passe på med at tage det alt for bogstaveligt.

Kl. 13:40

Formanden (Søren Gade):

Ordføreren.

Kl. 13:41

Kim Valentin (V):

Jeg vil gerne anerkende, og det står der i øvrigt også i alt, hvad der er skrevet fra ministeriets side, at der er væsentlige usikkerhedsfaktorer i det her, og det er jo, fordi det er meget komplekst. Derfor skal vi selvfølgelig også være forsigtige med bare at sige 0,5 mia. kr. Men selv om det var 250 mio. kr., er det stadig et stort beløb at lægge ned over virksomhederne. Så derfor skal vi, synes jeg, af respekt for virksomhederne altid have den sondring med.

Kl. 13:41

Formanden (Søren Gade):

Tak for det. Der er ikke flere korte bemærkninger. Vi siger tak til hr. Kim Valentin. Jeg byder nu velkommen til hr. Mohammad Rona fra Moderaterne.

Kl. 13:41

(Ordfører)

Mohammad Rona (M):

Tak for det. Tak for ordet. Dette lovforslag er skabt på baggrund af en beslutning i OECD i 2021 om en global minimumsskat. Det er en beslutning, som man støtter i EU, og derfor har man vedtaget et direktiv om, at vi nu skal implementere det. 138 lande har tilsluttet sig aftalen.

Det er også en beslutning, som vi støtter i Moderaterne, for det råder bod på noget skævvridning i konkurrencevilkår mellem nationale og multinationale virksomheder. Dermed er det også en forbedring af vilkårene for danske virksomheder, hvilket vi er rigtig glade for. Vi tror på, at gode og velfungerende danske virksomheder selvfølgelig er godt for Danmark. Og ja, der er væsentlige administrative byrder forbundet med lovforslaget for bl.a. de 75 danske virksomheder, som lovforslaget primært vil berøre. Det er også noget, vi skal være opmærksomme på. Jeg har jo som erhvervsmand, når jeg har implementeret it-systemer eller andet, været meget obs på de omkostninger, der har været forbundet med bl.a. nogle af de ting her. Derfor er det jo også vigtigt, at vi på den ene eller anden måde kan begrænse det mest muligt inden for det, direktivet nu tillader.

Vi vil ligeledes fremadrettet være opmærksomme på de konsekvenser, noget af det her vil få for erhvervslivet. For som vi også har hørt før fra de andre ordførere, kan en stor administrativ byrde være ret farlig. Men vi støtter op om lovforslaget.

Kl. 13:43

Formanden (Søren Gade):

Tak for det. Der er en enkelt kort bemærkning. Hr. Lars Boje Mathiesen, uden for grupperne. Værsgo.

Kl. 13:43

Lars Boje Mathiesen (UFG):

Ordføreren siger, at det er noget, vi skal være opmærksomme på fremadrettet og bla bla bla. Det er sådan lidt en gang politikersniksnak, lidt som at sige: Hvis vi nu lige kan få liret det her igennem og det bliver stemt igennem, så tænker vi aldrig mere på det.

Så kunne ordføreren ikke være fuldstændig konkret: Hvad er det præcis for nogle administrative byrder kontra det her lovforslag, som man nu fra regeringens side via den første og anden behandling vil kigge på og lette på, som man ikke allerede har kigget på, inden man gik i Folketingssalen med det her forslag? For det kunne regeringen jo have gjort inden, men det har man ikke gjort. Så jeg kunne godt tænke mig at vide helt konkret, hvad det så er, man nu i løbet af den her 30-dagesproces, vi nu skal have, specifikt vil kigge på for at lempe de administrative byrder kontra det her lovforslag.

Kl. 13:43

Formanden (Søren Gade):

Ordføreren.

Kl. 13:43

Mohammad Rona (M):

Jeg kommer ikke til at stå heroppe på talerstolen og forklare, hvilke tiltag eller hvilke lempelser i den her administrative byrde vi kommer til at kigge på. Som jeg også sagde før, er det enormt vigtigt, for at virksomhederne ikke lider overlast ved at implementere de her byrder. For det er en stor omgang, og de skal bruge en del ressourcer på det. Så jeg er klar på at se, hvilke tiltag vi kan komme op med.

Kl. 13:44

Formanden (Søren Gade):

Hr. Lars Boje Mathiesen.

Kl. 13:44

Lars Boje Mathiesen (UFG):

Okay, så der nævnes ingen konkrete tiltag, men en hensigtserklæring om, at man gerne vil kigge på det.

I hvilken størrelsesorden er det så, man har en hensigt om, at der skal kigges på det? Her snakker vi 451 mio. kr. Er det halvdelen, der skal væk, er det en fjerdedel, snakker vi om 100 mio. kr., man vil fjerne omkostninger for, eller hvad er hensigten? For jeg hører, at man har en hensigt, og hvor stor er den hensigt så procentuelt, i forhold til hvor meget man vil fjerne?

Kl. 13:44

Formanden (Søren Gade):

Ordføreren.

Kl. 13:44

Mohammad Rona (M):

Altså, hvis det stod hundrede procent til mig, ville jeg prøve at se, om jeg kunne fjerne så meget som muligt. Jeg kan ikke sætte et tal på. Jeg kan ikke sige, om det er 300 mio. kr., 400 mio. kr. eller 100 mio. kr. Det, der bare er vigtigt for mig, er, at de her virksomheder ikke lider alt for meget overlast.

Kl. 13:45

Formanden (Søren Gade):

Der er ikke flere korte bemærkninger, og vi siger tak til hr. Mohammad Rona. Jeg byder nu velkommen til hr. Sigurd Agersnap fra Socialistisk Folkeparti.

Kl. 13:45

(Ordfører)

Sigurd Agersnap (SF):

Tak for ordet, formand. Det lovforslag, vi står med her, er på mange måder et historisk fremskridt, og selv om vi i Danmark selvfølgelig skal diskutere også de små nationale linjer i loven, må man ikke glemme det store blik på den. Med OECD-aftalen fra 2021, som er den internationale aftale, der er baggrund for lovforslaget her, tog man i verdenssamfundet et kæmpemæssigt skridt i international skattepolitik. Det er et historisk gennembrud, der vidner om, at det internationale samfund kan levere og vil levere en mere retfærdig skattebase. OECD-aftalen lægger en bund under selskabsskatten på 15 pct., og med 138 lande, som har tilsluttet sig aftalen, bliver det en verdensomspændende bund under selskabsskatten. Det er ikke bare en europæisk bund, og det er ikke bare en dansk minimumsbeskatningslov. Det er en verdensomspændende bund under selskabsskatten.

Derfor sidder man også i mange parlamenter i de her dage og måneder og vil skulle behandle lignende lovforslag. Det er fire meget vigtige bidrag til en mere retfærdig verden og verdensøkonomi, der kommer med den her aftale. For det første sætter OECD-aftalen effektivt en stopper for de værste skatteaftaler. Et eksempel er Irland, som lod Apple betale under 1 pct. i skat fra 2003 til 2014. Det hul lukker OECD-aftalen. For det andet vil aftalens spor et, som bliver implementeret senere, sikre en mere ligelig fordeling af skatteindtægterne mellem lande. Det vil sikre, at også udviklingslande får en mere fair andel af den skat, som egentlig bliver tjent eller burde blive betalt i deres land. For det tredje sætter aftalen en stopper for den skattekonkurrence, der har været i bl.a. europæiske lande, hvor man skridt for skridt har sænket selskabsskatten. Det er i hvert fald min forhåbning og også min formodning, at den her aftale vil sætte en klar stopper for det. For det fjerde bidrager aftalen også til et mere fair marked. Skattekonkurrencen har skabt unfair konkurrence, hvor store virksomheder har kunnet udnytte deres markedsmagt til at forhandle gode skatteaftaler hjem, mens små virksomheder ikke har kunnet lave lignende aftaler. Det sikrer vi nu. De små virksomheder stilles lige med de store.

Når jeg i talen bruger lidt tid på at fremhæve de store fordele både for Danmark og verdenssamfundet, er det, fordi vi jo her i salen godt kan diskutere det store perspektiv og de konsekvenser, det har herhjemme i Danmark. Det vil kræve ressourcer, administrativt og også i virksomhederne, og det er betydelige ressourcer, som også vi har set i debatten. Det, man skal huske, er, at det gælder for store virksomheder, der i de seneste 4 regnskabsår har haft en årlig omsætning på mindst 750 mio. euro. Det er ca. 5,6 mia. kr. Det er vigtigt at huske, at selv om det er betydelige administrative ressourcer, er det møntet på nogle af de største og mest likviditetstunge virksomheder, både herhjemme og i Europa.

Vi har en række spørgsmål, vi vil forfølge i den videre debat om lovforslaget. Det handler bl.a. om provenuberegningen og den provenuberegning, som især betyder, at aftalen vil gå i nul, når man sammenholder den med spor et. Det har jeg kunnet læse af fremsættelsestalen, men jeg har ikke kunnet finde regnestykket, og det vil vi gerne se på et tidspunkt. Dertil er vi en lille smule usikre på koncernbegrebet. Det bør dække udenlandske selskaber, hvis de er en del af en koncern. Det bør også dække såkaldte selvejende udenlandske selskaber, hvis de reelt kontrolleres af koncernen, og om loven tilstrækkeligt sikrer den sidste del, er vi i tvivl om. Sidst, men ikke mindst, handler det om opgørelsen af det beskattede beløb. Minimumsbeskatningsloven sikrer, at man kan opkræve en beskatning, hvis ikke man har betalt en 15-procentsminimumskat i andre lande. Men hvad er det reelt beskattede beløb: Er det den potentielle beskatning i fremtiden, eller er det de reelt betalte skatter det foregående år? Det vil vi forfølge videre i udvalgsbehandlingen.

Med de indvendinger synes vi, det er et godt lovforslag, og vi støtter det, selv om vi jo ikke mener, at en bund på 15 pct. er et mål, hverken for den danske eller den internationale selskabsskat.

Kl. 13:49

Formanden (Søren Gade):

Tak for det. Der er ingen korte bemærkninger. Vi siger tak til hr. Sigurd Agersnap, og jeg byder nu velkommen til hr. Hans Kristian Skibby fra Danmarksdemokraterne.

Kl. 13:49

(Ordfører)

Hans Kristian Skibby (DD):

Tak, hr. formand. Det lovforslag, som vi her behandler, nemlig om en minimumsbeskatningslov, er jo i og for sig et ganske positivt lovforslag. Jeg har egentlig også for en gangs skyld ret stor forståelse for det, som Venstres ordfører sagde, om, at man var positiv, men at det samtidig også var komplekst. Det er nok der, hvor skismaet ligesom opstår, og det er også der, hvor Danmarksdemokraternes bekymring opstår.

Vi synes jo egentlig grundlæggende, at det er positivt, at det nu med den her lov bliver mindre attraktivt at flytte virksomheders overskud fra lavt beskattede lande til højt beskattede lande eller omvendt. Der er ikke den her skattespekulation, i hvert fald ikke i forhold til de her 15 pct. af overskudsbeskatningen og det, der ligger over det såkaldte rutineafkast på koncernregnskaber.

Er det indviklet? Ja, og derfor er det også, som flere har sagt, komplekst. Det er også derfor, at vi i Danmarksdemokraterne ikke i dag vil kunne delagtiggøre Folketingets partier i, hvorvidt vi er for eller imod. Det kommer simpelt hen til at betyde, at vi skal stille en række spørgsmål om den nye lov, der er foreslået her. Forslaget om minimumsbeskatningsloven skal efter vores opfattelse undersøges, inden det skal vedtages, og det er også almindelig god politisk gænge, at man stiller de rigtige spørgsmål til de rigtige lovforslag. Og der er faktisk mange spørgsmål og mange bekymringer, selv om vi deler initiativet omkring målsætningen med, at der skal være bedre styr på, hvordan der også bliver beskattet i de rigtige lande. Men det ændrer ikke på, at hvis man kigger på de administrative byrder, synes vi også, at det er en kende vildt, at man kan se frem til ekstra administrative byrder på næsten 0,5 mia. kr. for de her 75 moderselskaber med dansk baggrund.

Så det skal belyses, det skal undersøges, og vi skal også høre, om ikke der findes, også lidt længere ind i regeringsflertallets kredse, lidt appetit på og lidt fornuft i forhold til at imødekomme nogle af de forslag, som bl.a. kommer fra Dansk Industri, Dansk Erhverv og andre brancheorganisationer, som jo selvfølgelig har nogle af de her virksomheder som medlemmer. Og der er det egentlig, at vi i hvert fald i Danmarksdemokraterne gerne vil spørge ind til de her ting. Jeg var over for Venstres ordfører lidt inde på det med dobbeltbeskatning, hvor der faktisk er nogle danske virksomheder, der alligevel ender med at være skattepligtige, fordi man har andre måder at gennemføre fradragsmodellerne på i forhold til bundfradrag osv. Der er det vigtigt, at vi i nogle svar fra skatteministeren får præciseret, hvorvidt man vil være i stand til at kunne levere noget, som enten kan udligne hele eller dele af den her stigning i de administrative byrder, eller om der er nogle steder, hvor man kan forenkle den nugældende skattelovgivning her i Danmark. Og det er også noget af det, der allerede er kommet forslag fra bl.a. Dansk Industri om.

Så vi håber på en god dialog om det her. Vi håber også, at der kommer nogle svar på de spørgsmål, der vil blive stillet. Og så vil vi først på et senere tidspunkt tage stilling til selve lovforslaget, altså om det bliver et ja eller et nej på vegne af Danmarksdemokraterne.

Kl. 13:53

Formanden (Søren Gade):

Tak for det. Der er en enkelt kort bemærkning fra hr. Sigurd Agersnap, Socialistisk Folkeparti. Værsgo.

Kl. 13:53

Sigurd Agersnap (SF):

Tak for det. Jeg har først og fremmest fuld forståelse for, at med det sene tidspunkt, vi har modtaget materialet på, og det komplicerede stof, der er tale om, så har man brug for længere tid til helt at kunne svare på, hvad ens parti mener. Det synes jeg er helt fair.

Men vil ordføreren ikke svare på, om der er tale om en generel modstand mod OECD-aftalen, som der jo er 138 lande der har tilsluttet sig, eller om en bekymring for den danske implementering af den aftale? For det synes jeg er to ret vidt forskellige synspunkter.

Kl. 13:53

Formanden (Søren Gade):

Ordføreren.

Kl. 13:53

Hans Kristian Skibby (DD):

Det er absolut ikke en underkendelse af OECD-aftalen, som ligger til grund for vores bekymring; det er ene og alene set i forhold til, hvordan den vil blive modtaget, i forhold til at man får endnu flere administrative byrder ind i de danske koncerner. Der vil vi gerne have lidt mere sikkerhed for, hvad det så er, man kan se frem til. Er der nogle steder, hvor vi kan gøre overgangen mere tålelig og spiselig i forhold til de her virksomheders driftsregnskaber? Det er efter vores opfattelse der, hvor vores opgave ligger.

Kl. 13:54

Formanden (Søren Gade):

Tak for det. Der er ikke flere korte bemærkninger, og så siger vi tak til hr. Hans Kristian Skibby. Jeg byder velkommen til hr. Steffen W. Frølund fra Liberal Alliance.

Kl. 13:54

(Ordfører)

Steffen W. Frølund (LA):

Tak for ordet, formand. Lige så langt og kompliceret, som forslaget er, lige så kort og præcist siger LA følgende: Vi bakker ikke op om lovforslaget. Vi ønsker tværtimod konkurrence mellem stater på alle mulige områder, og det gælder også selskabsskat. Sund konkurrence er en god ting. Forslaget har også en række betydelige administrative omkostninger for mange selskaber, herunder danske, og det er også noget, vi er imod.

Kl. 13:55

Formanden (Søren Gade):

Tak for det. Der er en enkelt kort bemærkning. Hr. Sigurd Agersnap, Socialistisk Folkeparti. Værsgo.

Kl. 13:55

Sigurd Agersnap (SF):

Det var lige spørgsmålet, om man kunne nå at tegne sig ind på den korte tid, talen varede. Det er jo et lidt vidtgående synspunkt, at man mener, at al skattekonkurrence også er god skattekonkurrence. Vil ordføreren ikke lige svare på, om det gælder alle mulige andre former for skatter. Gælder det CO2-afgifter? Gælder det klimaskatter generelt? Gælder det for personskatten, at man synes, det skal være muligt for personer og individer eller virksomheder at unddrage sig skat i ét land og dermed betale skat i et andet land? For så er det jo grundlæggende en udfordring for både vores skattesystem, men jo også resten af verdens landes skattesystemer.

Kl. 13:55

Formanden (Søren Gade):

Ordføreren.

Kl. 13:56

Steffen W. Frølund (LA):

Tak. Det er en superrelevant debat, som jeg faktisk egentlig også kunne tænke mig at have i et sideløbende spor bagefter. Det kunne være interessant at finde ud af, hvor vi egentlig er enige og uenige om det.

Når man beskatter med en afgift, som CO2-afgiften vil være, er det jo et spørgsmål om at fjerne en eksternalitet, hvor der er nogen, der rent faktisk bryder nogle andres frihed ved deres udledninger. Der synes vi, det er fint med nogle ensartede brede og også internationale aftaler om det. På selskabsskatteområdet eller på personskatteområdet er det ikke eksternaliteter, vi beskatter. Så er det for at kunne finde nogle provenuer til vores staters omkostninger, og der synes vi, at sund konkurrence, og hvad man kan få af mere output i form af velfærd eller ydelser lokalt for mindre input, er en sund ting.

Kl. 13:56

Formanden (Søren Gade):

Hr. Sigurd Agersnap.

Kl. 13:56

Sigurd Agersnap (SF):

Nu siger ordføreren jo sund konkurrence. Hvis man kigger på den konkurrence, der har været omkring selskabsskatten, har det jo været en klar fordel for de største virksomheder i verden. Det er jo de rigtig store virksomheder, der har kunnet forhandle f.eks. en aftale hjem med Irland om en meget lav skattesats, og det har jo skabt en ulige konkurrence på markedet, fordi det var de virksomheder med en markedsmagt. Så vil ordføreren ikke bare anerkende, at hvis man åbner op for alle mulige former for skattekonkurrence, skaber det ikke et mere sundt marked, men at så skaber det et marked, hvor man får endnu mere monopoldannelse, og hvor de største aktører får en større fordel?

Kl. 13:57

Formanden (Søren Gade):

Ordføreren.

Kl. 13:57

Steffen W. Frølund (LA):

Tak. Jeg anerkender ikke, at der vil være en større grad af monopoldannelse, ved at man har en lavere selskabsskat generelt. Men jeg anerkender helt klart, at der er stordriftsfordele i ens forhandlingsposition over for forskellige stater, og det er jo selvfølgelig store selskaber, der vil have lyst til at udnytte det. Det anerkender jeg.

Kl. 13:57

Formanden (Søren Gade):

Hr. Jan E. Jørgensen, Venstre. Værsgo.

Kl. 13:57

Jan E. Jørgensen (V):

Det er et synspunkt, også et lidt heftigt synspunkt. Altså, eksempelvis havde Irland en aftale med Apple, som de blev indbragt for EU-Domstolen på baggrund af. Det var en aftale, som betød, at Apple slap med at betale 0,005 pct. i selskabsskat. Mener Liberal Alliances ordfører, at det er udtryk for en sund skattekonkurrence?

Kl. 13:57

Formanden (Søren Gade):

Ordføreren.

Kl. 13:57

Steffen W. Frølund (LA):

Jeg synes, det er helt fint at have regler for transferpricing, og jeg synes også godt, man kan diskutere, hvilken omsætning der bliver beskattet i hvilket land. Så alt det der med den internationale forflytning af penge mod Irland i den her case synes jeg faktisk er en fair diskussion at have. Men hvad Irland og Apple har aftalt med hinanden om, hvad de har lyst til at beskatte og ikke beskatte, synes jeg er en aftale mellem de to og ikke mellem mig og hr. Jan E. Jørgensen.

Kl. 13:58

Formanden (Søren Gade):

Hr. Jan E. Jørgensen.

Kl. 13:58

Jan E. Jørgensen (V):

Nej, ikke mellem os to, det er jeg helt med på, men mellem EU og Irland. Det, som Liberal Alliance gør sig til talsmand for, er jo altså skuffeselskaber på Cayman Islands, Seychellerne osv. Altså, det er jo ikke, fordi de selskaber de facto ligger, hvor de ligger. Det gør de ikke. De er der udelukkende på grund af nogle skattely, nogle skattehuller osv. Det må vi da være enige om at bekæmpe, selv om vi er liberale.

Kl. 13:58

Formanden (Søren Gade):

Ordføreren.

Kl. 13:58

Steffen W. Frølund (LA):

Jo, jo, men det her er jo ikke en debat om skattely, og det er ikke en debat om smuthuller. Det er jo en debat om, hvad et enkelt land kan aftale med et selskab lokalt, eller hvad deres selskabsskat generelt skal være, og det holder vi fast i at vi synes skal være lokale forhold.

Kl. 13:59

Formanden (Søren Gade):

Hr. Anders Kronborg, Socialdemokratiet.

Kl. 13:59

Anders Kronborg (S):

Jo, bevares, det er et synspunkt, som hr. Jan E. Jørgensen beskriver det. Men kunne ordføreren så ikke folde det her lidt yderligere ud? For jeg er sådan set ikke enig i de synspunkter, som ordføreren giver som svar til SF og til hr. Jan E. Jørgensen, altså at det ikke er med til at fremme skattely.

Så kunne ordføreren ikke brede det ud med den logik, som ordføreren her præsenterer, altså hvordan man så undgår skattely?

Kl. 13:59

Formanden (Søren Gade):

Ordføreren.

Kl. 13:59

Steffen W. Frølund (LA):

Det kunne bl.a. være, at hvis en omsætning bliver skabt i Danmark, skulle man ikke kunne have lyst til og lov til at lave transferpricing med den ud til et andet land. Det kunne være et konkret værktøj i det omfang, at man kunne finde nogle fornuftige værktøjer ved det.

Jeg er ikke specielt glad ved skattely, men jeg er helt sikker på, vi har en meget, meget stor forskel på vores definition af, hvad et skattely er. Et skattely er ikke et land med en lavere skat end Danmark per se; det må gerne være et 0-procentsskatteland, man har lyst til at lægge sin virksomhed i. Men det er et andet spørgsmål, når det handler om, hvad man gør med den omsætning, der er skabt i Danmark.

Kl. 13:59

Formanden (Søren Gade):

Hr. Anders Kronborg.

Kl. 13:59

Anders Kronborg (S):

Det er også det, som Moderaterne siger; der er selvfølgelig i forhold til de her 75 selskaber en administrativ byrde, der bliver lagt på. Men hele den her aftale handler jo om mere retfærdighed, og at der er nogle, der ikke bare kan gemme sig. Det er en OECD-aftale.

Så anerkender ordføreren overhovedet ikke, at det her faktisk er et skridt i den rigtige retning, og at det sådan set også er en, om man så må sige, medvirken til, at det med skattely bliver mindre let?

Kl. 14:00

Formanden (Søren Gade):

Ordføreren.

Kl. 14:00

Steffen W. Frølund (LA):

Jeg anerkender ikke anden del, nødvendigvis. Men jeg anerkender den første del med, at der vil være, hvad hedder sådan noget, et element af den sunde konkurrence i det, og at de administrative byrder vil blive sværere for selskaberne. Det er da klart.

Kl. 14:00

Formanden (Søren Gade):

Den næste, som får ordet, er fru Pernille Vermund, Nye Borgerlige. Værsgo.

Kl. 14:00

Pernille Vermund (NB):

Tak for det. Hvad mener Liberal Alliance generelt om selskabsskatten? Altså, for os i Nye Borgerlige er det helt klart, at vi skal sikre et skattegrundlag, som er baseret på nogle skatter, som er så lidt væksthæmmende som muligt. Der skal selvfølgelig også være en rimelighed i det, så vi sikrer, at det også kan betale sig at arbejde osv., men selskabsskatten er jo de facto en af de mest væksthæmmende skatter.

Det kan vi se, når vi taler om, hvad det koster i kroner og øre, eller hvad vi i kroner og øre får ud af at sænke selskabsskatten med 1 pct. Det kan rent faktisk betale sig. Hvorfor kan det det? Det kan det jo selvfølgelig, fordi når virksomhederne får lov at beholde deres penge i virksomheden, kan de investere i ny teknologi, maskiner eller i deres arbejdskraft – højere lønninger til medarbejdere – som også på sigt sætter sig i overførselsindkomster osv.

Så for os i Nye Borgerlige er der ingen tvivl: Selskabsskatten er en af de mest væksthæmmende skatter og også en skat, som vi på ingen måde har en interesse i at holde kunstigt høj, hverken på 22 pct., som vi har i Danmark i dag, eller på 15 pct. Men hvad mener Liberal Alliance om selskabsskatten?

Kl. 14:01

Formanden (Søren Gade):

Ordføreren.

Kl. 14:02

Steffen W. Frølund (LA):

Tak. Det er et superrelevant spørgsmål, for det er jo fuldstændig rigtigt, som ordføreren siger: Det er en væksthæmmende skat. Det går endda videre, i forhold til at det også er noget, der ville kunne løfte lønningerne for ansatte rundtomkring, hvis man kunne fjerne den, så det er også noget, der sætter sig positivt på folks privatøkonomi, faktisk. Det er et meget overset element i debatten, og i Liberal Alliance synes vi også, at selskabsskatten skal kraftigt ned.

Kl. 14:02

Formanden (Søren Gade):

Fru Pernille Vermund.

Kl. 14:02

Pernille Vermund (NB):

Så bliver jeg nødt til at spørge, hvordan det er, når man så kommer som relativt ny i Folketinget og hører den her debat, hvor der jo langt ind i de borgerlige rækker er en, hvad skal man sige, nærmest adopteret tilgang til selskabsskatten, som er baseret på den der misundelse. Altså, man ved godt, at det her er en væksthæmmende skat; vi er enige om, at der skal være et skattegrundlag, som kan holde hånden under en kernevelfærd, men man ved, at det her er en af de mest væksthæmmende skatter, og alligevel holder man fast i, at den skal være høj, fordi det er rimeligt.

I Nye Borgerlige har vi sådan en opfattelse af, at det handler mere om at købe ind på venstrefløjens jantelov og misundelsespolitik end noget andet, men hvordan ser man det som ny ordfører i forhold til de borgerlige partier, der står her og taler om selskabsskat?

Kl. 14:03

Formanden (Søren Gade):

Ordføreren.

Kl. 14:03

Steffen W. Frølund (LA):

Jeg kunne da godt tænke mig, at regeringen førte den politik, som jeg selv har gået til valg på. Det vil jeg da ikke lægge skjul på. Jeg vil faktisk anerkende, at jeg synes, at jeg både fra Moderaternes og Venstres side hører, at selskabsskat er noget af det, som man godt kunne have lyst til at kigge på.

Det vil jeg da anerkende, og så håber jeg jo bare, at de internt i regeringen har en forhandlingsposition, der gør, at de kan komme af sted med at føre min politik derinde også. Og i det omfang, de ikke kan det, vil jeg da kritisere det.

Kl. 14:03

Formanden (Søren Gade):

Hr. Kim Valentin, Venstre. Værsgo.

Kl. 14:03

Kim Valentin (V):

Tak for det. Jeg vil godt spørge lidt ind til det, som min kollega Jan E. Jørgensen spurgte ind til, altså at Apple betalte 0,005 pct. i skat. Det synes jeg ordføreren slap lidt hurtigt hen over. Kan ordføreren fortælle, hvad ordføreren og ordførerens partis mening er om, at et selskab betaler 0,005 pct. i skat af det, de tjener, når alle andre betaler en del mere, f.eks. i Danmark?

Kl. 14:04

Formanden (Søren Gade):

Ordføreren.

Kl. 14:04

Steffen W. Frølund (LA):

Min og mit partis holdning til, hvad Apple betaler i skat i Irland, er, at det er en sag mellem Apple og Irland. Det er ikke noget, jeg blander mig i; det må de selv om. Hvad Apple betaler i skat af de penge, som de har tjent eller omsat for på deres aktiviteter i Danmark, synes jeg er en helt anden diskussion, som er helt fair at have. Det er ikke det, som er omfattet af den her debat, så det vil jeg gå udenom for nu. Men at et selskab aftaler med et givent land, hvad de betaler der, synes jeg er en positiv ting og en sund konkurrence.

Kl. 14:04

Formanden (Søren Gade):

Hr. Kim Valentin.

Kl. 14:04

Kim Valentin (V):

Men lige præcis det der med, hvad de tjener i andre lande og sådan noget, bliver reguleret i spor et, og det kommer jo først senere. Og man kan jo ikke skille de to ting ad. Det er jo et forlig, man ligesom har lavet i OECD, og det er vel et godt forlig i givet fald, må jeg tro på ordføreren synes, eller hvad?

Kl. 14:04

Formanden (Søren Gade):

Ordføreren.

Kl. 14:04

Steffen W. Frølund (LA):

Nu er det blevet påpeget, at jeg er ny i politik, allerede en gang i dag, men det vil jeg gerne sige en gang til; det er jeg. Men jeg er ret sikker på, at spørgeren også vil kunne nikke genkendende til noget, jeg har observeret, og det er, at det er tit, man indgår forlig, hvor der er ting og elementer, som man er imod, og nogle ting, man er for. Det, vi godt kunne være for i Liberal Alliance, er f.eks. nogle af de ting, der bliver nævnt omkring spor et, men vi er da helt klart imod en fast bund for, hvad en selskabsskat som maksimum eller minimum må være.

Kl. 14:05

Formanden (Søren Gade):

Tak for det. Der er ikke flere korte bemærkninger. Vi siger tak til hr. Steffen W. Frølund, og jeg byder nu velkommen til fru Samira Nawa, Radikale Venstre.

Kl. 14:05

(Ordfører)

Samira Nawa (RV):

Tak, formand. Lovforslaget her udspringer af OECD-aftalen fra 2021 og har til formål at implementere EU-direktivet om sikring af en global minimumsskattesats for multinationale koncerner og store nationale koncerner. Som et par ordførere før mig har påpeget, er det koncernenheder i koncerner, der i 2 ud af de seneste 4 regnskabsår har haft en omsætning på omkring de her 5,6 mia. kr.

Når man læser høringssvarene igennem, bliver der bl.a. peget på, at den danske implementering tilfører et yderligere lag af administrative byrder og økonomiske konsekvenser for erhvervslivet. Der bliver bl.a. også sat spørgsmålstegn ved, om de danske skattemyndigheder er gearet nok til at være så meget i kontakt med erhvervslivet, der pludselig skal til at indberette en masse ekstra. Det kunne jeg egentlig godt tænke mig at ministeren adresserer i sin tale, når han kommer på, og ellers stiller vi nogle udvalgsspørgsmål til det. I Radikale Venstre ser vi frem til udvalgsbehandlingen. Tak.

Kl. 14:06

Formanden (Søren Gade):

Tak for det. Der er ingen korte bemærkninger. Vi siger tak til fru Samira Nawa, og jeg byder nu velkommen til fru Christina Olumeko fra Alternativet.

Kl. 14:07

(Ordfører)

Christina Olumeko (ALT):

Tak for ordet. Alternativet er glade for, at vi med den her aftale i Danmark nu kan implementere søjle to i OECD-aftalen om en global minimumsskat, og vi mener, at det er positivt, at vi sammen med mange andre lande nu går ind i fællesskabet og begrænser skattekonkurrencen og sikrer, at ingen multinationale selskaber med aktiviteter i landene kan undgå at betale selskabsskat af deres overskud.

Vi støtter overordnet forslaget, også selv om vi ikke mener, at 15 pct. er tilstrækkeligt som minimumsbeskatning, så derfor ser vi frem til udvalgsbehandlingen sammen med jer andre.

Kl. 14:07

Formanden (Søren Gade):

Tak for det. Der er ingen korte bemærkninger. Vi siger tak til fru Christina Olumeko, og jeg byder velkommen til fru Pernille Vermund fra Nye Borgerlige.

Kl. 14:08

(Ordfører)

Pernille Vermund (NB):

Tak for det. Minimumsbeskatningsreglerne er omfattende og komplekse, siger ordføreren fra Socialdemokratiet. Ordføreren fra Venstre siger noget i retning af: Sjældent har jeg set så komplekst et forslag. Og han fortsætter: Der er ingen, der rigtig aner, hvad konsekvensen bliver for virksomhederne. I Nye Borgerlige er vi generelt mod minimumsbeskatninger, og vi er i den grad mod at gøre vores skattesystem mere komplekst. Det burde efterhånden være åbenlyst for enhver, at det, at vores skattesystem er så komplekst, ikke bare er et problem for vores virksomheder, men faktisk også for myndighederne. Det skal vi have taget et opgør med.

Jeg kan godt forstå, at man i sådan en diskussion kan mærke en lille jantelov sidde nede i maven og gnave eller noget misundelse, der gør, at man tænker: De der store virksomheder, som klarer sig godt, kan da godt betale lidt mere. Jeg kan godt forstå, at man kan have lyst til at sige: Jamen så laver vi nogle minimumsskatteregler, der gælder for rigtig mange lande, for så bliver det ikke det her ræs mod bunden. Men lige præcis på det her område har vi altså at gøre med en skat, som burde høre fortiden til. Der er så mange klogere måder at beskatte på, hvis man både ønsker et fornuftigt skattegrundlag, en forenkling af regelsystemet i skattevæsenet og også en sikring af, at vi skaber vækst og velstand fremover.

I Nye Borgerlige er vi ikke særlig pjattede med selskabsskatten, og vi er selvfølgelig endnu mindre pjattede med, at man nu gør det her til et område, hvor man laver minimumsbeskatning. Jeg kunne da godt drømme om, at vi fik et beskatningsniveau på 15 pct. i Danmark. Så det er ikke procenten, vi er uenige i, men det er kompleksiteten, og det er det, at man laver minimumsbeskatning på et område, hvor det ville være et langt bedre skridt at tage, at man alle landene imellem siger: Den her form for beskatning fjerner vi, og så beskatter vi virksomhederne på andre måder.

Når det er problematisk at have en selskabsskat, er det jo, som jeg sagde i mit spørgsmål til Liberal Alliances ordfører, fordi vi ved, at de penge, som virksomhederne bliver beskattet af, jo er penge, som ellers kunne blive i virksomhederne. De går enten ud til lønninger og bliver dermed beskattet som løn, eller de går til investeringer i ny teknologi. Vi taler om grøn omstilling. Vi taler om teknologiske fremskridt. Vi taler om, at der er mangel på arbejdskraft. Der er masser af områder, hvor de her penge kunne gøre gavn i virksomhederne. Og vi ved også, at hvis de går til højere lønninger til medarbejderne, jamen så har det en effekt, i hvert fald i Danmark, på, hvor godt man er stillet, når man er folkepensionist eller man tilmed er modtager af offentlige ydelser i øvrigt. Så hele vejen rundt er der positive effekter på den lange bane af at sænke eller helt afskaffe selskabsskatten.

Det var en lang smøre. Den korte konklusion er, at i Nye Borgerlige er vi imod forslaget.

Kl. 14:11

Formanden (Søren Gade):

Tak for det, og der er en enkelt kort bemærkning. Hr. Sigurd Agersnap, Socialistisk Folkeparti, værsgo.

Kl. 14:11

Sigurd Agersnap (SF):

Tak for det. Nogle gange kan man jo lave politik i et vakuum, men det er sjældent. Ofte betyder det noget, hvad resten af verden gør, og det her er jo ikke et kompromis, vi bare er blevet enige om her i Folketingssalen. Det er en aftale mellem 138 af verdens lande. Det betyder også, at den de facto vil have virkning også i de lande, som ikke er blandt de 138. Men jeg skal bare forstå, om det er Nye Borgerliges holdning, at Danmark, hvis Nye Borgerlige bestemte, så ikke var en del af OECD-aftalen, eller at Danmark var en del af OECD-aftalen.

Kl. 14:12

Formanden (Søren Gade):

Ordføreren.

Kl. 14:12

Pernille Vermund (NB):

Nej, det er klart. Det ville klart være i Nye Borgerliges og Danmarks interesse ikke at være en del af aftalen, hvis ellers det også betyder, at vi kommer længere ned på vores selskabsskatteprocent. Ordføreren har jo helt ret, når ordføreren siger, at nogle gange betyder det noget, hvad der sker andre steder. Det er jo også et af argumenterne for, at vi i Danmark ikke skal have så høj en skatteprocent, at andre lande har lavere. Og det er sundt med konkurrence, og det er også sundt indimellem lige at tænke sig om og så sige om den måde, vi beskatter på i dag, i en tid, hvor vi i stigende grad handler med hinanden, og hvor virksomheder kan flytte sig og medarbejdere kan være ansatte i ét land og arbejde i et andet, er en skat som selskabsskatten så stadig tidssvarende, eller skulle man gøre noget andet, hvis vi gerne både vil sikre vækst og velstand og et rimeligt skattegrundlag for f.eks. at betale for kernevelfærden, som vi ønsker i Danmark?

Kl. 14:13

Formanden (Søren Gade):

Hr. Sigurd Agersnap.

Kl. 14:13

Sigurd Agersnap (SF):

Det må jo også betyde, at ordføreren og Nye Borgerlige mener, at det, at man har skattelylande, og at man har nogle skatteaftaler rundtom i verden – hvilket er et problem, som den her OECD-aftale jo dæmmer op for og faktisk løser – ikke gør noget. Det må altså betyde, at det er okay, at man har lande, hvor danske virksomheder eller andre virksomheder placerer deres overskud for dermed helt at undgå at betale skat. Og gælder det så kun i forhold til selskabsskatten, eller gælder det også i forhold til andre skatter, at man synes, skattely er okay?

Kl. 14:13

Formanden (Søren Gade):

Ordføreren.

Kl. 14:13

Pernille Vermund (NB):

Nu ved jeg jo fra tidligere diskussioner med SF, at vi har meget forskellige opfattelser af, hvad et skattely er. Og for Nye Borgerlige er et skattely altså ikke alle andre lande, som har lavere skat, end man har i Danmark. Det er indimellem den fornemmelse, man får, når man hører diskussionen, ikke bare fra SF, men også fra venstrefløjen. Og når vi lever i landet med verdens højeste skattetryk, er det altså meget svært at se ud i verden og ikke se det ene skattely efter det andet, hvis man skal se det med SF's øjne. Så vi synes ikke, det er et problem, at der er væsentlig lavere skatter i andre lande. Og vi så som sagt helst, at man globalt set sagde: Den her skat er væksthæmmende for alle lande; lad os nu gøre det her på en anden måde.

Vi kan ikke diktere, hvad man skal gøre i andre lande. Men når ordføreren spørger til, hvad der skal ske i andre lande, så vi da helst, at alle var kloge og gjorde det rigtige.

Kl. 14:14

Formanden (Søren Gade):

Hr. Anders Kronborg, Socialdemokratiet. Værsgo.

Kl. 14:14

Anders Kronborg (S):

Tak, fordi ordføreren tager så engageret del i den her debat, selv om vi ikke er enige. Men jeg er lidt nysgerrig, for ordføreren siger, at selskabsskatten ikke er Nye Borgerliges kop te, og samtidig siger ordføreren, at vi så skal beskatte selskaberne på en anden måde. Og det er jo nemt nok at sige, at vi skal beskatte ting på andre og på nye og på tredje måder, men kunne ordføreren ikke være lidt mere konkret på, hvordan man så vil beskatte selskaberne på en anden måde, når man nu ikke vil bruge selskabsskatten?

Kl. 14:15

Formanden (Søren Gade):

Ordføreren.

Kl. 14:15

Pernille Vermund (NB):

Jamen hvis man lader pengene være i virksomheden, bliver pengene jo beskattet alligevel, når de bliver brugt. Hvis pengene går ud til lønninger, betaler medarbejderne skat af deres løn. Hvis pengene går til investeringer, er der virksomheder, som sælger varer, og som også har medarbejdere, som betaler skat osv. Og det er jo også det, der giver den positive effekt, hvis vi f.eks. sænker selskabsskatten med 1 procentpoint. Det er jo det, der giver den positive effekt, og der er en enorm væksthæmmende faktor i selskabsskatten, fordi det er penge, man tager ud, der ellers ville være gået til investeringer eller til højere lønninger.



Kl. 14:15

Formanden (Søren Gade):

Hr. Anders Kronborg.

Kl. 14:15

Anders Kronborg (S):

Jeg anerkender fuldstændig, at man kan have forskellige udlægninger. Men jeg vil sige, at jeg synes, det er en noget kreativ udlægning af tingene, for hvis man vælger at sige, at der ikke skal betales selskabsskat, og at vi skal lade pengene blive i virksomheden, så er det jo reelt ikke længere en skat, der betales. Så kan det jo godt være, selvfølgelig, at man giver højere løn og man har flere penge til andre ting osv. Men anerkender ordføreren ikke, at hvis man ikke betaler selskabsskat, er det en manglende indtægt til staten, og så er det altså det samme som ikke at betale skat?

Kl. 14:16

Formanden (Søren Gade):

Ordføreren.

Kl. 14:16

Pernille Vermund (NB):

Jo, så længe pengene bare står på en konto i virksomheden, så er det rigtigt. Men altså, det er jo sådan – og det er Finansministeriets egne tal – at i forhold til de første procenter, vi fjerner af selskabsskatten, er det enten med et plus for staten, eller også er det nærmest neutralt. Det koster nærmest ingenting at sænke selskabsskatten. Og årsagen til det er jo, at de penge, virksomhederne så ikke betaler i selskabsskat, bruger de på andre ting, hvilket så skaber skatteindtægter andre steder. Det er Finansministeriets egne tal. Det er jo ikke noget, jeg står og finder på.

Kl. 14:16

Formanden (Søren Gade):

Hr. Jan E. Jørgensen, Venstre. Værsgo.

Kl. 14:17

Jan E. Jørgensen (V):

Jeg vil spørge, om det også er Nye Borgerliges opfattelse, at når eksempelvis Apple betalte 0,005 pct. i skat til Irland, så er det ikke et skattely. Eller hvordan skal man forstå Nye Borgerliges synspunkt?

Kl. 14:17

Formanden (Søren Gade):

Ordføreren.

Kl. 14:17

Pernille Vermund (NB):

Når Apple har en aftale med Irland, vil jeg da bare ønske Apple tillykke. Og jeg vil da håbe for Irland, at det har betydet, at der har været nogle arbejdspladser eller nogle andre fordele ved at lave den her aftale med Apple. Det er jo sjældent sådan, at der er parter, der indgår aftaler, som er en virkelig dårlig idé for den ene part og en virkelig god idé for den anden – med undtagelse af Danmark, der underskriver konventioner, som så bare er skadelige konsekvent. Men jeg kan ikke forestille mig, at Irland har lavet sådan en aftale med Apple, uden at der også har været noget i det for Irland, noget økonomi, nogle arbejdspladser, noget adgang til noget teknologisk viden, hvad vil jeg. Og det synes jeg jo, i forlængelse af hvad LA's ordfører svarede, er helt rimeligt. Det må de jo om. Jeg håber da, at vi på et eller andet tidspunkt også kommer til at betragte selskabsskatten som noget, der hører fortiden til, og at man så i højere grad vil se på, hvordan man skal beskatte anderledes.



Kl. 14:18

Formanden (Søren Gade):

Hr. Jan E. Jørgensen.

Kl. 14:18

Jan E. Jørgensen (V):

De er jo ikke komplet idioter i Irland. Selvfølgelig er det bedre at få 0,005 pct. af rigtig, rigtig mange penge end ikke at få noget. Det siger sig selv. Det kan enhver idiot regne ud. Men de tager jo pengene fra de andre lande, hvor Apple driver virksomhed, og det betyder så også, at Apple ikke bliver beskattet i Danmark og andre lande, hvor de også driver virksomhed. Så der er jo altså et problem, og det er jo det her ræs mod bunden, som der nu bliver sat en prop i. Lad mig stille et spørgsmål til Nye Borgerlige. Hvis vi fjerner selskabsskatten i Danmark, som jeg kan forstå er det, Nye Borgerlige ønsker, hvor vil Nye Borgerlige så indhente det skatteprovenu, der mistes? Eller vil man foreslå, at vi sparer det på de offentlige udgifter?

Kl. 14:19

Formanden (Søren Gade):

Ordføreren.

Kl. 14:19

Pernille Vermund (NB):

Vi har en 2035-plan, hvor vi ikke har en fuld afskaffelse af selskabsskatten. Og det har vi ikke med i den 2035-plan, fordi det jo trods alt er relativt mange penge og også forandringer, som vi anerkender må foregå over en vis årrække. Men vores klare holdning til selskabsskatten er den, at den er så væksthæmmende og også så meget et fortidslevn, at vi gerne så, at man beskattede på anden vis. Så siger ordføreren, at de jo tager pengene fra andre lande. Det lyder næsten som en venstreorienteret. Det er jo sådan, at der er en sammenhæng mellem, hvor hårdt man bliver beskattet, og så hvor meget vækst man kan skabe, hvor mange arbejdspladser man kan skabe, og hvor meget man kan investere i ny teknologi osv. Nu er det jo ikke givet, at Apple havde haft den position, Apple har i dag, med de fantastiske teknologier og de mange arbejdspladser, de har skabt, hvis de havde været brandbeskattet og ligget i Danmark.

Kl. 14:19

Formanden (Søren Gade):

Tak for det. Der er ikke flere korte bemærkninger. Vi siger tak til fru Pernille Vermund. Jeg byder velkommen til hr. Lars Boje Mathiesen uden for grupperne.

Kl. 14:20

(Privatist)

Lars Boje Mathiesen (UFG):

Tak, formand. Dansk skattepolitik skal selvfølgelig bestemmes i den danske nationalforsamling. Hvilken skatteprocent vi ønsker at have i selskabsskat eller indkomstskat, eller hvilke afgifter eller andet vi ønsker, skal selvfølgelig bestemmes i den danske nationalforsamling og ikke alle mulige andre steder.

Det her forslag går ind og lægger en minimumsgrænse på 15 pct. på selskabsskatten, og umiddelbart skulle man da tænke, at det var en fordel, for hvis vi så kunne sænke den fra de 22 til de 15 pct., var vi da kommet godt stykke ad vejen. Hvis det er det, der ligger i kortene, altså at den danske regering nu vil rykke sig derned, så glæder jeg mig til at se finanslovsforslaget. Så kan det være, det lige pludselig bliver interessant.

Men det her med, at vi kollektivistisk skal lægge os fast på en minimumsskat, er altså noget socialistisk vrøvl og bavl. Og det kunne da være dejligt, hvis man derimod gik ind og sagde: Er den danske stat så også tilhænger af, at der skal være en grænse for, hvor højt man kan beskatte? Vi er jo landet med verdens højeste skattetryk. Så hvis man nu synes det her med, at vi skal have fælles minimumsstandarder, skal vi så også have fælles maksimumstandarder? For så skal vi da have sat registreringsafgiften ned på bilerne, og vi skal have sat indkomstskatten og en lang række skatter ned for at leve op til de her krav. Så kunne det begynde at være en interessant samtale. Men selv der vil jeg fastholde, at beslutninger om det danske skattetryk skal tages i den danske nationalforsamling og ikke andre steder.

Læg så til, at i det her forslag pålægger man erhvervslivet udgifter på op mod lige i underkanten af ½ mia. kr. – ½ mia. kr. – i øgede byrder for dansk erhvervsliv. Det er ganske, ganske enkelt ikke fuldstændig horribelt, og det vil jeg aldrig nogen sinde støtte. Tak.

Kl. 14:21

Formanden (Søren Gade):

Tak for det. Der er ingen korte bemærkninger. Vi siger tak til hr. Lars Boje Mathiesen uden for grupperne. Jeg byder nu velkommen til fru Anne Hegelund fra Enhedslisten.

Kl. 14:22

(Ordfører)

Anne Hegelund (EL):

Tak for ordet. Jeg skulle hilse fra vores ordfører på området, fru Trine Pertou Mach, som desværre er blevet forhindret, og sige, at vi støtter lovforslag nr. L 5 om minimumsbeskatning. Og hun beklager, at hun ikke kunne være her.

Kl. 14:22

Formanden (Søren Gade):

Tak for det. Der er ingen korte bemærkninger. Vi siger tak til fru Anne Hegelund fra Enhedslisten. Og jeg byder nu velkommen til hr. Rasmus Jarlov fra Det Konservative Folkeparti.

Kl. 14:22

(Ordfører)

Rasmus Jarlov (KF):

Vi har ikke været tilhængere af, at Danmark gik med i det her ønske om at få fælles minimumsstandarder for selskabsskat. Vi synes faktisk, det er sundt, at der er en international skattekonkurrence. Det er en af de få ting, der faktisk sørger for, at staterne ikke bare hæver skatterne. Der er ret få kræfter, der trækker i retning af lavere skat; der er ret stærke kræfter, der hele tiden trækker i retning af højere skat. Derfor har jeg faktisk set det som noget positivt, at der er nogle lande, som forsøger at holde skatten nede.

Jeg morede mig lidt over debatten her lige før, hvor man diskuterede, om irerne mon var fuldstændig idioter, og svaret på det må jo nok være nej, eftersom de faktisk er lykkedes med at blive verdens rigeste land. Altså, verdens rigeste land målt i bnp pr. indbygger – et land, som ikke har kæmpestore olieforekomster eller anden naturlig måde at blive rig på – er faktisk lykkedes med at blive den mest succesfulde økonomi i hele verden, på grund af at de har tiltrukket en masse store internationale selskaber og er blevet stenhamrende rige på det. Det kunne vi lære noget af i Danmark. I stedet forsøger vi at holde andre nede; i stedet for selv at skabe et konkurrencedygtigt miljø for virksomheder, forsøger vi at forhindre andre i at gøre det. Det synes jeg faktisk er en rigtig ærgerlig vej.

Når alt det så er sagt, har vi hos Konservative den holdning, at når der bliver lavet et EU-direktiv, som vi så er nødt til at respektere, plejer vi altid at stemme for, fordi vi anerkender, at vi skal overholde lovgivningen i EU. Vi har tilsluttet os EU under den forudsætning, at når der bliver lavet et direktiv, skal vi implementere det. Så kan det ikke nytte noget, vi så stemmer imod.

Men der er et spørgsmål om, hvordan man implementerer EU-direktiverne, som altid er relevant. Her er der tale om en implementering, som vi ikke synes er god. Der er tale om en meget bureaukratisk implementering. Det fremgår af lovforslaget og høringssvarene, at der vil være bureaukrati på over 400 mio. kr. om året ved at implementere på den måde, som den danske regering foreslår, fordi det kommer til at betyde, at en række selskaber skal føre nogle separate regnskaber for, hvor meget af deres aktivitet som finder sted i Danmark, hvilket er meget, meget omfattende og meget, meget besværligt. Så vi beder om, at man går tilbage og forsøger at finde en bedre måde at implementere det på, som er mindre bureaukratisk, og måske lige afventer, hvordan udviklingen går i de andre lande rundtomkring i EU, fordi det ikke er på plads endnu, præcis hvordan andre lande kommer til at implementere det her direktiv. Og det er der jo så en risiko ved, fordi det kan betyde, at vi kommer til at gøre det forskelligt, hvilket igen for store internationale koncerner vil være ganske besværligt, hvis vi skal have forskellige regelsæt og de skal administrere deres datterselskaber forskellige steder i verden og har forskellige måder at opgøre aktiviteter på.

Vi minder lige om her i den her debat, for det skal vi lige huske, at når vi taler om store internationale koncerner, har folk oppe i hovedet, at det er udenlandske koncerner – det er Facebook, det er Apple, det er sådan nogle, vi ikke kan lide, og som vi godt vil have til at betale skat i Danmark. Vi skal bare lige huske på en ting her, og det er, at der faktisk også er nogle danske store internationale koncerner, f.eks. Europas mest værdifulde selskab, Novo Nordisk, som jo faktisk er dansk, og som har datterselskaber i bl.a. USA, hvor der bliver tjent styrtende med penge. Når vi kræver regler om, at internationale koncerner skal betale skat i Danmark, kommer det selvfølgelig også til at betyde, at danske internationale koncerner skal betale skat i udlandet. Så spørgsmålet er, om det i sidste ende overhovedet er klogt for Danmark på den måde at kræve af de internationale koncerner, at de skal beskattes i datterselskaberne rundtomkring i verden. Vi har flere store internationale koncerner pr. indbygger, så at sige, end de fleste andre lande. Så formentlig kommer det her til at være dårligt for danskerne, fordi det betyder, at Novo Nordisk, Mærsk, Carlsberg og alle mulige andre kommer til i højere grad at betale skat i udlandet end at betale skat i Danmark, hvilket i sidste ende kommer til at gå ud over det, som man på dansk kalder velfærden, altså de offentlige udgifter i Danmark.

Kl. 14:26

Formanden (Søren Gade):

Tak for det. Der er foreløbig tre indtegnet for korte bemærkninger. Først er det hr. Sigurd Agersnap, Socialistisk Folkeparti.

Kl. 14:26

Sigurd Agersnap (SF):

Tak for det. Man kan sige til det sidste i hvert fald, at det ikke er Skatteministeriets vurdering. Skatteministeriets vurdering er jo, at den samlede implementering af OECD-aftalen er provenuneutral eller måske med et lille provenu. Så jeg er enig i, at det er behæftet med usikkerhed, men jeg tror bare, at inden man siger, det her vil koste den danske stat penge, er det måske meget godt at læne sig op ad det grundlag, Skatteministeriet trods alt har leveret indtil videre.

Jeg vil nu spørge til det her med Irlands aftaler med store koncerner som f.eks. Apple, som vi har været inde på tidligere. Jeg kan forstå, at selv om Konservative er et lov og orden-parti, og at man også ofte snakker om, at der skal være orden i samfundene, også på tværs af landegrænser, gælder det jo ikke nødvendigvis på skatteområdet, hvor man synes, at det er en okay orden, at nogle lande underbyder andre og dermed laver en skattekonkurrence mod bunden. Det er jo i hvert fald det, den her aftaler sikrer. Det er jo, at der er en international aftale, der sikrer en orden på skatteområdet, så det ikke bliver et ræs mod bunden.

Kl. 14:27

Formanden (Søren Gade):

Ordføreren.

Kl. 14:27

Rasmus Jarlov (KF):

At man ikke sætter minimumsgrænser for selskabsskatten, havde jeg lidt svært ved at forstå ikke skulle være udtryk for lov og orden. Altså, det er jo bare et spørgsmål om, hvilke love der er gældende, og ikke et spørgsmål om, om vi går ind for de love. Vi går selvfølgelig ind for, at loven skal overholdes, men vi går ikke nødvendigvis ind for, at loven skal være det samme, som SF ønsker, og at skatten skal være, lige så høj som SF ønsker, men det gør altså ikke SF mere rethaverisk eller til et mere lov og orden-parti end Det Konservative Folkeparti.

Kl. 14:28

Formanden (Søren Gade):

Hr. Sigurd Agersnap.

Kl. 14:28

Sigurd Agersnap (SF):

Det var også mere et spørgsmål til ordenen i det, for det er jo klart, at det har konsekvenser for andre lande, når Irland forhandler selskabsskattesatser, der er så lave. Grunden til, at Irland har kunnet tiltrække en masse kapital, er jo, at virksomhederne så er flyttet ud af andre lande, f.eks. europæiske lande. Derfor er det her et område, hvor det, hvis man ikke har internationale aftaler på selskabsskatten, er meget svært for os i Danmark selv at bestemme, hvad for en selskabsskattesats vi synes der skal være, og derfor bliver det et meget ureguleret marked uden nogen større orden.

Så mit spørgsmål er bare: Det mener Konservative så er okay, altså med ubegrænset skattekonkurrence på selskabsskatteområdet?

Kl. 14:29

Fjerde næstformand (Karina Adsbøl):

Tak. Ordføreren.

Kl. 14:29

Rasmus Jarlov (KF):

Vi modarbejder gerne SF's vision om, at der skal være meget høje selskabsskatter.

Kl. 14:29

Fjerde næstformand (Karina Adsbøl):

Så er den næste spørger fru Pernille Vermund, Nye Borgerlige. Værsgo.

Kl. 14:29

Pernille Vermund (NB):

Tak for det. Jeg er blevet helt konfus over hele måden at se på lov og orden på og over, at man sådan nærmest skulle være et uordentligt menneske, hvis ikke man går ind for, at vi skal beskatte højere eller undlade at have konkurrence på det her område. Det må jeg indrømme er så langt fra min virkelighed, som det overhovedet kan være.

Det, jeg ville spørge til, er noget andet. Jeg kan godt forstå, at man som konservativ siger, at nu kommer der et EU-direktiv, og at man derfor normalt bakker op om lovgivningen, men at der er nogle ting i det her, som gør, at det må vi have ordnet. Men kan man ikke også som konservativ sige: Som udgangspunkt var vi imod det her; vi accepterer, at nu kommer der et EU-direktiv, men lige præcis den her måde at implementere loven på er vi så meget imod, at vi står over en omgang, og hvis vi så selv får regeringsmagten, er vi faktisk klar til at lave lovgivning på området eller lave loven om? Dermed kan man stemme imod noget – det er bare sådan den principielle tanke i det – som man både som udgangspunkt var imod, og som man måske også i forhold til implementeringen synes er så langt væk fra det, der kunne være optimalt.

Kl. 14:30

Fjerde næstformand (Karina Adsbøl):

Tak. Ordføreren.

Kl. 14:30

Rasmus Jarlov (KF):

Tak for det spørgsmål, for jeg glemte faktisk fuldstændig at sige, hvad vi kommer til at stemme. Det er sådan, at som det ligger lige nu, hvis det forbliver i den form, det er i nu, så vil vi stemme hverken for eller imod, altså stemme gult. Det gør vi ikke så tit, men her står vi i den situation, at vi anerkender, at vi skal implementere EU's direktiver – det er vi aftalemæssigt forpligtet til, og vi går ind for, at man skal overholde sine aftaler – men vi synes ikke, at den implementering, der lægges op til, er god.

Kl. 14:30

Fjerde næstformand (Karina Adsbøl):

Så er der en spørger til, og det er hr. Jan E. Jørgensen, Venstre. Værsgo.

Kl. 14:30

Jan E. Jørgensen (V):

Nu kan jeg forstå, at Det Konservative Folkeparti besynger skattelylande, og det må man jo selv om, men kan vi blive enige om, at hvis alle lande gjorde som Irland, Bermuda, Cayman Islands osv., så ville vi have et problem?

Kl. 14:31

Fjerde næstformand (Karina Adsbøl):

Ordføreren.

Kl. 14:31

Rasmus Jarlov (KF):

Så tænker jeg, at verden ville være et rigere sted. Hvis alle gjorde det på den måde, ville der være bedre vilkår for at skabe virksomheder, og verden ville være mere velstående. Så jeg ved ikke, om vi nødvendigvis ville have et problem. Det er klart, at de mennesker, som ønsker at bekæmpe virksomheder og have meget høje skatter, selvfølgelig vil have et problem. Men som liberal går man vel ind for konkurrence. Altså, man går vel ind for, at man bliver ansporet af konkurrence til at gøre sit ypperste, og mener, at det er sundt og godt for alle.

Hvis alle gjorde ligesom Novo Nordisk og opfandt fantastisk god medicin, ville Novo Nordisk også have et problem, for så ville der være hårdere konkurrence, og så ville de ikke være lige så velstående. Men det er vel ikke noget argument for, at man ikke skal gøre som Novo Nordisk og lave gode produkter. På samme måde er det heller ikke noget argument som politiker, at man ikke skal sørge for at lave et godt erhvervsklima i sit eget land, fordi der også er nogle andre, der gør det.

Kl. 14:32

Fjerde næstformand (Karina Adsbøl):

Spørgeren.

Kl. 14:32

Jan E. Jørgensen (V):

Jeg ved ikke, om hr. Rasmus Jarlov ikke forstod mit spørgsmål. Så skal jeg gerne forsøge at skære det lidt ud i pap. Altså, lad os sige, at alle lande sagde til eksempelvis Apple: Kom til os, og slip med at betale 0,005 pct. i skat. Så ville Irland ikke have en konkurrencefordel, så ville Apple kunne lægge sig hvor som helst, og så ville der ikke længere være en konkurrencefordel. Det, der derimod ville ske, var, at det provenu, der kom ind i selskabsskat fra alle lande i hele verden, ville forsvinde som dug for solen, og derfor ville man være nødt til at beskatte noget andet, hvis man fortsat ville opretholde de samfund, man har rundtomkring, så man har råd til at sende våben til Ukraine, og hvad vi nu ellers synes at vi vil bruge penge på. Er hr. Rasmus Jarlov ikke enig i det? I modsat fald bliver jeg lidt overrasket.

Kl. 14:33

Fjerde næstformand (Karina Adsbøl):

Ordføreren.

Kl. 14:33

Rasmus Jarlov (KF):

Det er sjovt, at når man giver så klart et svar, så replicerer hr. Jan E. Jørgensen, at jeg nok ikke forstod spørgsmål. Jeg tror, det var hr. Jan E. Jørgensen, der ikke forstod svaret, og det kan undre lidt, at man som liberal ikke forstår de her mekanismer omkring konkurrence, og at man skal anspores til at gøre sit bedste. Det er rigtigt, at Irlands konkurrencefordel ville være mindre, hvis andre lande også var konkurrencedygtige i deres erhvervsklima. Fuldstændig ligesom når virksomheder gør sig selv konkurrencedygtige, gælder konkurrencen også mellem lande.

Kl. 14:33

Fjerde næstformand (Karina Adsbøl):

Tak. Så er der ikke flere spørgere, og så siger vi tak til ordføreren. Den næste, vi skal se heroppe på talerstolen, er skatteministeren.

Kl. 14:34

Skatteministeren (Jeppe Bruus):

Tak for det, og tak for en indtil videre god og livlig debat og en, sådan som jeg lige kan vurdere det, altovervejende positiv holdning til det her lovforslag, som jo har til formål at sikre, at store, profitable koncerner betaler en retfærdig skat. Det er et stort og et, som flere også har været inde på, komplekst lovforslag; det medgiver jeg meget gerne. Men nogle gange er tingene bare komplekse, og her er der tale om en helt ny tilgang til beskatning af store koncerner og regler, der skal gælde overalt i verden, og det må nødvendigvis afspejle sig i reglernes omfang og dermed også i deres kompleksitet.

Der er tale om en implementering af et EU-direktiv om sikring af en global minimumsskattesats for store koncerner. Direktivet er en opfølgning på OECD-aftalen fra 2021 om bl.a. en minimumsskat på mindst 15 pct. for store, internationale og multinationale koncerner. Minimumsbeskatningen sikrer, som det også er blevet nævnt, en fair beskatning af store virksomheder. Minimumsbeskatningen vil bidrage til at stoppe ræset mod bunden og bidrage til at bekæmpe skatteunddragelse, skattely og aggressiv skatteplanlægning. Det kan man så have forskellige holdninger til, kan jeg forstå, men det vil i sidste ende være til gavn for danske virksomheder, hvis der på et globalt niveau råder en lige og mere fair konkurrence, så danske virksomheder ikke taber til andre virksomheder andre steder, der betaler mindre i skat eller slet ingen skat og dermed har lavere omkostninger. Og dermed er det her jo sådan set fornuftigt, fordi det skaber en mere fair konkurrencesituation.

Det betyder selvfølgelig også, at beskatningsreglerne er omfattende, fordi de indebærer en ny måde at opgøre skatten på. Det afgørende er, at den store koncernens indkomst effektivt beskattes med en sats på mindst 15 pct. i det pågældende land. Det er således ikke tilstrækkeligt blot at se på de nominelle skattesatser. Helt overordnet betyder minimumsbeskatningsreglerne, at der for at gøre det til en effektiv skattesats skal foretages en opgørelse af skattegrundlaget og en opgørelse af de skatter, der er betalt i det pågældende land. Det særlige her er jo, at skattegrundlaget skal opgøres med udgangspunkt i koncernens konsoliderede regnskab.

Der er ingen tvivl om, at implementeringen af minimumsbeskatningsreglerne vil blive en stor opgave, både for Skatteforvaltningen , men ikke mindst også for de berørte selskaber. Det er klart et opmærksomhedspunkt, at vi her står med et lovforslag, som vil have betydelige administrative konsekvenser for de berørte selskaber. Kan det begrænses, er det kun godt, men vi er også nødt til at se i øjnene, at det skal ske inden for rammerne af direktivet. Det er af afgørende betydning, at vi i Danmark implementerer direktivet, således at det danske regelsæt anerkendes som kvalificeret. Hvis det kriterium ikke opfyldes, vil andre lande ikke være forpligtet til at respektere og anerkende de danske minimumsbeskatningsregler.

Hvad betyder det? Ja, det betyder, at der vil være en risiko for, at de omfattede koncerner udsættes for en dobbeltbeskatning, hvor et andet land pålægger dem en ekstraskat efter deres regler om minimumsbeskatning. Forslaget til minimumsbeskatningsloven er derfor søgt udformet så tekstnært som muligt i forhold til direktivet. Derudover er der en tæt kobling til de oplysningskrav, der i øvrigt følger af direktivet og fastsættes i regi af OECD. Sigtet er at undgå særlige danske krav. På den måde undgår vi også at pålægge dem øvrige administrative byrder.

Så vil jeg bare knytte et par enkelte ord til de opmærksomhedspunkter, der har været i debatten rundtomkring, og som jo har været gode. Først vil jeg sige til hr. Hans Kristian Skibby, der var inde på, at det her har betydning i forhold til dobbeltbeskatningsoverenskomster: Det har det ikke. Altså, her er der tale om, at der er en fælles minimumssats i landene, og det, der også lægges ind her, er, at hvis der er danske selskaber, der kommer under 15 pct. i effektiv selskabsskat, så vil vi toppe op, sådan at de betaler 15 pct. For hvis ikke de betaler den skat i Danmark, vil der være et andet land, der så vil toppe op, så at sige, og det vil sige, at beskatningen vil ske, og så er det jo rarest, tænker jeg, at det sker i Danmark frem for andre steder.

Hvad betyder det her i forhold til konkurrence? Jeg har været lidt inde på det; det betyder, at man får en mere fair konkurrence, fordi selskaberne konkurrerer på ens vilkår i forhold til beskatning.

Kl. 14:39

Hvad med provenuet? Jamen det er rigtigt, at den her aftale jo skal ses i sammenhæng med det, der hedder spor et, altså et stort kompleks af en global beskatningsaftale, som jo er – det fremgår også af både lovforslaget og fremsættelsestalen – omgærdet af betydelig usikkerhed. Forventningen er, at det stort set vil gå i nul. Men vi har også fra regeringens side tilkendegivet, at hvis der skulle være et merprovenu, når man får klarhed over det, så vil vi selvfølgelig tage stilling til, hvordan det skal disponeres.

Så bliver jeg spurgt til de administrative omkostninger, og det er rigtigt, at der også vil være – det skal man ikke negligere – store administrative omkostninger for de store koncerner, som bliver omfattet af det her lovforslag. Det, vi ikke taler så meget om, og som er svært at opgøre, er, hvad der vil være af positive konkurrencefordele for de samme koncerner. Og det er klart, at det er et opmærksomhedspunkt, vi kommer til at følge og jeg som skatteminister kommer til at følge meget tæt.

Så bliver der sagt fra Liberal Alliances side og af andre, at man ikke bakker op om OECD-aftalen. Det tænker jeg er et nemmere synspunkt at indtage i opposition, end når man er i regering, for enhver ansvarlig regering arbejder inden for rammerne af EU – og også globalt set i forhold til de interesser, vi har som en lille, åben økonomi. Og sådan er det i Danmark; der har vi en stærk, stærk interesse i, at vi indgår i globale fællesskaber med globale og internationale aftaler, også når det kommer til selskabsskat, fordi vi i sidste ende kommer til at tabe konkurrencekraft, hvis ikke vi er i stand til at samarbejde med andre om lovgivning, og det gælder også på det her område.

Med de ord – og så skal jeg nok også få nogle spørgsmål, tror jeg – vil jeg bare gerne takke for debatten indtil videre. Jeg ser frem til at svare på spørgsmål, både nu og i den videre lovbehandling. Tak for ordet.

Kl. 14:41

Fjerde næstformand (Karina Adsbøl):

Tak for det. Så er der en spørger, og det er hr. Lars Boje Mathiesen, uden for grupperne. Værsgo.

Kl. 14:41

Lars Boje Mathiesen (UFG):

Tak. Skatteministeren taler om mere fair og lige konkurrence med en fair og lige beskatning. Det kunne jeg godt tænke mig at dykke lidt ned i. For hvis jeg kigger bare på EU's gennemsnitlige selskabsskat, ligger Danmark faktisk nu højere end gennemsnittet, og det vil sige, at hvis vi rykker os ned, så vi har en selskabsbeskatning, som svarer til de andres, altså en lige beskatning, så vil vi jo efter skatteministerens egne ord give en mere fair konkurrenceevne for danske virksomheder. Er det ikke korrekt?

Kl. 14:41

Fjerde næstformand (Karina Adsbøl):

Ministeren.

Kl. 14:41

Skatteministeren (Jeppe Bruus):

Der er jo forskellige måder at opgøre det på. Hvis man kigger på det både i et europæisk og et globalt perspektiv, ligger Danmark sådan set meget pænt, hverken i den øvre ende eller i den lave ende. Og alt sådan noget tror jeg også hr. Lars Boje Mathiesen sådan set udmærket er klar over.

Det er jo også spørgsmålet, hvordan man gør det op. En ting er selskabsskattesatsen. Den er i Danmark 22 pct. Den reelle eller faktiske selskabsskatteprocent, den gennemsnitlige i Danmark, ligger på ca. 20-20½ pct., og det er jo, fordi vi har forskellige fradrag. Vi har et FoU-fradragog andre fradrag, som bliver fradraget i selskabsskatten, og sådan er det også med andre lande.

Så alt det der afhænger jo meget af, hvordan man opgør det sammenlignelige, og hvis man opgør de faktiske selskabsskattesatser i EU og andre steder, ligger vi sådan set hverken i den høje ende eller den lave ende. Og det er fuldstændig rigtigt, at når jeg siger, at det, at vi får en minimumssats globalt set, skaber en mere fair konkurrence, betyder det selvfølgelig ikke, at alle lande vil have en skattesats på 15 pct.

Kl. 14:42

Fjerde næstformand (Karina Adsbøl):

Spørgeren for sin anden korte bemærkning. Værsgo.

Kl. 14:42

Lars Boje Mathiesen (UFG):

Nej, det er jo korrekt, at vi hverken ligger i toppen eller bunden, men vi ligger over gennemsnittet. Og det vil så betyde, at hvis vi indførte et princip i dansk lovgivning om, at vi altid fulgte gennemsnittet i EU, ville vi sikre, at vi ikke ville blive stillet konkurrencemæssigt dårligere end andre, hvis man skulle tage skatteministerens egne ord for gode varer om, at hvis man har en lige beskatning, har man den mest fair konkurrence. Så burde man jo have et princip om, at vi i hvert fald ikke må ligge højere end, kan man sige, det EU-mæssige gennemsnit.

Kl. 14:43

Fjerde næstformand (Karina Adsbøl):

Ministeren.

Kl. 14:43

Skatteministeren (Jeppe Bruus):

Det ville jeg synes var et mærkeligt princip. Altså, det ville svare til – det er der nogle partier, der udøver – at man er et gennemsnit af, hvad andre partier mener, i enten det ene eller det andet synspunkt. Det er ikke et princip, jeg tror jeg vil hylde på den måde.

Altså, vi har jo en selskabsskat herhjemme, og vi indretter den på forskellige måder, og vi har forskellige fradrag, som vi diskuterer i Danmark, ikke ud fra, hvad der er et gennemsnit af, hvad andre lande gør, men ud fra, hvad vi mener er rigtigt. Og så arbejder vi internationalt, som det her er et udtryk for, og det synes jeg er supergodt, og det skaber en situation, hvor vi kan stoppe det ræs mod bunden, i forhold til at man globalt set sikrer en bund under selskabsskatten på 15 pct.

Kl. 14:44

Fjerde næstformand (Karina Adsbøl):

Tak. Så er det fru Samira Nawa, Radikale Venstre. Værsgo.

Kl. 14:44

Samira Nawa (RV):

Tak. Ministeren var vist bevilget tissepause, da jeg var på talerstolen, og derfor hørte han ikke mit spørgsmål, hvor jeg spurgte ind til, om ministeren ville adressere det i sin tale, så det kommer nu. Jeg spurgte nemlig ind til den bekymring, der bliver rejst i nogle af høringssvarene i forhold til, om skattemyndighederne it-mæssigt er gearet til og vil nå at blive gearet til at håndtere implementeringen af de her nye regler, også med de øgede dokumentationskrav, der er.

Kl. 14:44

Fjerde næstformand (Karina Adsbøl):

Ministeren.

Kl. 14:44

Skatteministeren (Jeppe Bruus):

Det er klart, at vi følger det meget tæt, og at der er en opgave både for vores skatteforvaltning og ikke mindst også for virksomhederne og også for alle nævnene. Og kunne man ikke bare sænke de administrative omkostninger? Altså, sagen er, at hvis det her skal virke, skal det implementeres ens, for ellers kan landene jo bare differentiere implementeringen, og så er vi jo lige vidt.

Så hvis man skal kunne opgøre en effektiv selskabsskattesats på de her minimum 15 pct., så er der jo nødt til at være samtlige de regler, og det er klart, at det er en administrativt tung byrde, ikke mindst for selskaberne, fordi udviklingen også foregår i regi af OECD.

Kl. 14:45

Fjerde næstformand (Karina Adsbøl):

Ønskes en anden kort bemærkning? Nej, så går vi videre, og så er det hr. Hans Kristian Skibby fra Danmarksdemokraterne. Værsgo.

Kl. 14:45

Hans Kristian Skibby (DD):

Tak, fru formand. Jeg vil bare stille et afklarende spørgsmål, for jeg bemærkede jo, at skatteministeren nævnte en af de ting, som jeg på vegne af Danmarksdemokraterne fremsatte i min ordførertale omkring det her med dobbeltbeskatningsmodeller. Der er det jo sådan, hvis jeg kigger på nogle af de svar, jeg eksempelvis har fået fra nogle af brancherne, det kan være Dansk Industri, at de ordret siger:

Selv om det overordnet er meningen, fjerner de danske skatteregler i mange tilfælde ikke dobbeltbeskatningen, altså situationer, hvor en dansk virksomhed ender med at være skattepligtig af samme indkomst i både Danmark og udlandet. Det skyldes, at udlandet beskatter bruttoindkomst, det vil sige uden fradrag af omkostninger, hvorimod lempelsen i den danske skat beregnes ud fra en udenlandsk nettoindkomst benævnt nettoprincippet.

Anerkender skatteministeren ikke, at der er den forskel?

Kl. 14:46

Fjerde næstformand (Karina Adsbøl):

Ministeren.

Kl. 14:46

Skatteministeren (Jeppe Bruus):

Det, der er formålet her, er jo at kigge på den effektive skattesats, og som jeg også var inde på, er det, når der er administrative byrder forbundet med det, jo så, fordi det skal være sammenligneligt, og det bygger så på regnskaber. Det vil sige, at en del af øvelsen her handler om, at man har en fælles måde at opgøre det på, så man netop sikrer, at det ikke differentieres imellem landene, hvordan man opgør den effektive skattesats. For så bliver det en kæmpe konkurrence og en konflikt landene imellem, altså at ét land opgør det på én måde, og at vi opgør det på en anden måde. Det var også derfor, jeg i min tale her var inde på, at vi implementerer det her meget tekstnært i forhold til direktivet, netop for at sikre, at der ikke vil være nogle lande, der siger, at de ikke anerkender den danske måde at opgøre det på, og at de så ergo selv beskatter det, og at vi så vil opleve en situation, hvor en koncern vil opleve en dobbeltbeskatning, fordi der jo vil være en tvist imellem landene.

Kl. 14:47

Fjerde næstformand (Karina Adsbøl):

Så er det fru Pernille Vermund, Nye Borgerlige. Værsgo.

Kl. 14:47

Pernille Vermund (NB):

Tak for det. Jeg vil gerne fortsætte i sporet, som handler om de administrative byrder, som kommer til at ligge på virksomhederne. Ministeren siger, at regeringen kommer til at implementere det her meget tekstnært, og at det handler om, at man har en ensartethed, i forhold til hvordan det implementeres i andre lande.

Kan ministeren garantere, at danske virksomheder ikke bliver ramt hårdere af administrative byrder som en konsekvens af implementeringen, end man gør i andre lande?

Kl. 14:47

Fjerde næstformand (Karina Adsbøl):

Ministeren.

Kl. 14:47

Skatteministeren (Jeppe Bruus):

Nu gjorde ordføreren for Liberal Alliance lidt et nummer ud af, at han var ny i politik, men det er fru Pernille Vermund ikke, og hun ved udmærket godt, at hvis jeg står heroppe og giver garantier, skal vi slå hinanden i hovedet med det bagefter.

Det, jeg vil sige, er, at vi implementerer det her tekstnært i forhold til direktivet. Vi gør det på en ensartet måde med andre lande, og det kommer vi selvfølgelig til at følge med i, og det vil jo ud fra en alt andet lige-betragtning sige, at de administrative byrder vil afspejle, hvad man gør i et land for at nå ind på det niveau, der ligger i OECD. Om der er længere eller kortere afstand til det for en dansk virksomhed end der er for en tysk virksomhed eller for en fransk virksomhed, har jeg simpelt hen ikke kendskab nok til de tyske og de franske skatteregler til at kunne svare på.

Men det er selvfølgelig klart, at vi kommer til at følge det meget, meget tæt, for hele sigtet her er jo også at skabe en lidt mere fair konkurrencesituation.

Kl. 14:48

Fjerde næstformand (Karina Adsbøl):

Ønskes den anden korte bemærkning? Værsgo.

Kl. 14:48

Pernille Vermund (NB):

Men lad os så antage, at loven går igennem, og det gør den jo – vi har en flertalsregering – og det bliver implementeret, og vi står om 2 år og kan se, at vores nabolande har gjort det her meget mere smidigt for deres virksomheder, vil regeringen så være villig til at gå en anden vej og måske lære af de gode erfaringer, der er andre steder? Det er det ene spørgsmål.

Det andet spørgsmål er, om regeringen, når vi nu her i første omgang kan se, at der er forventede administrative byrder for en pris i omegnen af 0,5 mia. kr., har overvejet, om man kunne lette byrderne andre steder for virksomhederne for ligesom at kompensere for den byrde, man lægger på dem nu.

Kl. 14:49

Fjerde næstformand (Karina Adsbøl):

Tak. Ministeren.

Kl. 14:49

Skatteministeren (Jeppe Bruus):

Jeg er altid klar til at kigge på afbureaukratiseringer og byrdelettelser for danske virksomheder, også separat for det her lovforslag. Det var for at svare på det sidste spørgsmål.

For at svare på det første spørgsmål går det jo med al respekt lidt imod det, jeg sagde i talen her, altså at der er nødt til at være en ensartet implementering. For hvis landene begynder at sjofle med implementeringen, så vil man jo bare have en konkurrencesituation, hvor det ikke handler om satsen, men hvor det handler om, hvad for en måde man fortolker det på.

Derfor er det jo en bunden opgave, hvis det her skal virke, at alle lande implementerer det ens, og det er det, man kommer til at følge med i fra OECD's side. Det er klart, at der så kan være tvister på vejen, men nej, jeg vil ikke anbefale, at vi fra dansk side kigger på, om der er andre, der er lykkedes med at lave en lempeligere implementering, og at vi så ser på, hvordan vi kan efterligne det. For så udvander vi jo hele idéen med det her.

Kl. 14:50

Fjerde næstformand (Karina Adsbøl):

Tak til skatteministeren.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Skatteudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

6) 1. behandling af lovforslag nr. L 6:

Forslag til lov om ændring af aktiesparekontoloven, aktieavancebeskatningsloven, ligningsloven og forskellige andre love. (Forhøjelse af loftet for indskud på aktiesparekontoen, ændret status for aktier optaget til handel på en multilateral handelsfacilitet, diverse justeringer af reglerne vedrørende investeringsinstitutter, justering af visse indberetningsregler m.v.).

Af skatteministeren (Jeppe Bruus).

(Fremsættelse 04.10.2023).

Kl. 14:50

Forhandling

Fjerde næstformand (Karina Adsbøl):

Forhandlingen er åbnet. Den første ordfører er hr. Anders Kronborg, Socialdemokratiet. Værsgo.

Kl. 14:50

(Ordfører)

Anders Kronborg (S):

Tusind tak for det. Hvis jeg ikke tæller meget forkert, bestod finanslovsaftalen i 2023 af Socialdemokratiet, Venstre, Moderaterne, SF, Liberal Alliance og Radikale Venstre. Det lovforslag, vi behandler her, er sådan set en udmøntning af aftalen om finansloven for 2023. Der er tale om bl.a. en gradvis forhøjelse af loftet for indskud på aktiekontoen frem til 2026. Et andet væsentligt forslag er, at aktier optaget til handel på en multilateral handelsfacilitet skal behandles som aktier optaget til handel på et regulært marked. Det sikrer både en automatisk beskatning af gevinster, og at den enkelte får de relevante tabsfradrag. Så foreslås det også at lempe visse regler vedrørende investeringsinstitutter, f.eks. til behandlingen af hybridudstedelser. Det er en administrativ lettelse for investeringsinstitutioner og deres investorer. Der foretages også enkelte justeringer af hensyn til EU-retten.

Alt i alt har ændringerne det til fælles, at de skal sikre, at skattereglerne understøtter en forudsigelig, rimelig og fair beskatning af investeringer i aktier, investeringsbeviser og andre papirer.

Med de bemærkninger og med den brede tilslutning, jeg ved forslaget fra finanslovsaftalen allerede har, vil jeg sige, at vi i Socialdemokratiet glæder os til den videre behandling i udvalget, og at vi kan støtte lovforslaget.

Kl. 14:52

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Jan E. Jørgensen, Venstre.

Kl. 14:52

(Ordfører)

Jan E. Jørgensen (V):

Tak. Det her er et lovforslag, som sådan set er en skattelettelse, og dem er der flere af i løbet af i dag. Det, vi nemlig gør med dagens andet lovforslag – det første, jeg er med til – er, at vi hæver grænsen for, hvor meget man kan indsætte på en aktiesparekonto. Vi forhøjer loftet. Vi forhøjer det med 30.500 kr., og jeg er slet ikke i tvivl om, at det vil forøge lysten hos rigtig mange til at investere og til at købe aktier, fordi de penge, man har sat ind på en aktiesparekonto, bliver beskattet med kun 17 pct., hvor andre aktier bliver beskattet med 27 eller 42 pct..

I andre lande, f.eks. i Sverige og Norge, har de en langt bedre aktiekultur. Der er flere, om man så må sige, helt almindelige mennesker, der placerer penge i aktier, og det er sundt for samfundsøkonomien, at man på den måde animerer til øget opsparing og øgede investeringer via aktier. Skulle loftet være endnu højere? Det kan man selvfølgelig godt drøfte. Det vil jo i givet fald betyde et provenutab, og det skal vi finde finansiering til. I første omgang hæver vi det altså nu med de her 30.500 kr., og det er vi selvfølgelig glade for, men det betyder ikke, at man ikke på et senere tidspunkt kunne se på, om grænsen skulle hæves yderligere. Det er i hvert fald noget, som vi gerne vil se på, men lad os nu se, hvad konsekvenserne bliver af den forøgelse, vi har her.

Så er der andre ting i lovforslaget, som jeg synes Socialdemokratiets ordfører kom ganske godt ind på. Jeg vil selvfølgelig gerne svare, hvis nogen spørgsmål omkring det, men det er ikke noget, jeg har tænkt mig at stå og gennemgå i min tale. Jeg synes, det vigtigste i det her lovforslag er spørgsmålet om aktiesparekontoen.

Kl. 14:54

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Mohammad Rona fra Moderaterne. Værsgo.

Kl. 14:54

(Ordfører)

Mohammad Rona (M):

Tak for det. Alt, hvad vi kan gøre for at motivere og stimulere i form af investeringer, aktier og obligationer, skal vi gøre. Jeg kan jo se, der er rigtig mange unge mennesker, der også er begyndt at investere i aktier. I Moderaterne ønsker vi generelt at arbejde for en forenkling af regler på mange områder i samfundet, særlig på skatteområdet, som vi også lige har diskuteret, og som hurtigt kan blive ugennemsigtigt for den almindelige dansker. I Danmark er der mere end 300.000 danskere, der har oprettet en aktiesparekonto, men kigger vi på vores naboer i Sverige og i Norge, er tallene markant højere. I Sverige er det mere end 3,5 millioner mennesker, og i Norge er tallet oppe på 1,9 millioner mennesker, som har denne form for konto. Den investeringskultur, de to lande har, især Sverige, kunne vi godt lære noget af. Hver gang vi børsnoterer et selskab i Danmark, børsnoterer de over seks i Sverige. Vi går meget ind for at motivere til en investeringskultur blandt os alle sammen, så vi også får øjnene op for at investere i andre ting end bolig. Derfor støtter vi op om lovforslaget.

Kl. 14:56

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Sigurd Agersnap fra Socialistisk Folkeparti. Værsgo.

Kl. 14:56

(Ordfører)

Sigurd Agersnap (SF):

Tak for ordet, formand. Som også tidligere talere har nævnt, indeholder lovforslaget en forhøjelse af beløbet, man må have på sin aktiesparekonto. Det er en del af finanslovsaftalen fra 2023, som også SF er med i. Derudover indeholder lovforslaget en mindre opstramning af reglerne for handel med værdipapirer uden for børserne, de såkaldte hybride og multilaterale faciliteter, og indberetningspligt for hybrid kernekapital. Det er begge opstramninger, som vi i SF finder fornuftige. I forhold til aktiesparekontoen er formålet med den konto netop at sikre en skattemæssig fordel for småspareres investeringer i aktier.

I Danmark har vi, som også hr. Mohammad Rona var inde på, ikke en bred aktiekultur, hvor det ikke er normalt, at mange mennesker investerer deres opsparing i aktier. Vi er i SF med på at undersøge, hvordan flere får mod på at investere i aktier. Det kan brede kapitalgevinsterne i samfundet ud på flere og også sikre en bedre investering af sparepengene for mange. Udvidelsen af beløbsgrænsen for aktiesparekontoen fra cirka 111.000 kr. til knap 141.000 vil give en økonomisk forbedring for dem, som i forvejen handler med aktier. Vi er i SF ikke overbevist om, at det vil skaffe en stor ny interesse for at oprette en aktiesparekonto, da man i forvejen også havde et økonomisk incitament til det. Derfor er det heller ikke nogen hemmelighed, at det ikke er et forslag, SF har bragt til bordet i forbindelse med finanslovsforhandlingerne, men en del af et kompromis, hvor vi synes den samlede pakke er rigtig fornuftig. Derfor står vi også på mål for den samlede aftale, og vi synes også, at de partier, der har bragt det til bordet, så må tage æren for at have gennemført noget af deres politik med det her kompromis om en finanslov.

Vi ender med at stemme for lovforslaget, og jeg skulle hilse fra Radikale Venstre og sige, at det gør de også, og jeg skulle hilse fra Alternativet og sige, at de afventer den videre behandling, og jeg skulle også hilse fra Enhedslisten og sige, at de er imod lovforslaget.

Kl. 14:58

Fjerde næstformand (Karina Adsbøl):

Tak til ordføreren. Der er lige en kort bemærkning. Hr. Jan E. Jørgensen.

Kl. 14:58

Jan E. Jørgensen (V):

Det er jo fint, at vi har muligheden for at hilse fra en kollega, når en kollega undtagelsesvis ikke har mulighed for at være til stede i salen. Men det her er altså et problem, vi bliver nødt til at adressere. Nu hørte jeg ordføreren hilse fra tre forskellige partier, som mente noget lidt forskelligt; nogle var imod, nogle afventede, og nogle var for. Jeg er med på, at vi har travle kalendere og det selvfølgelig er svært, ikke mindst i små partier osv., men det duer jo ikke, at vi ikke har mulighed for at stille spørgsmål til hinanden om, hvad der er grunden bag, at man er tilhænger eller modstander af det ene lovforslag. Så det er sådan set ikke for at skælde ud, hr. Sigurd Agersnap. Man skal jo ikke skælde ud på dem, som er kommet, og det kan også ske, at man selv ikke har mulighed for at deltage i et eller andet, men det her er altså noget, vi bliver nødt til at tage alvorligt, altså det, at så mange ikke er til stede ved førstebehandlingen af et lovforslag i Folketingssalen.

Kl. 14:59

Fjerde næstformand (Karina Adsbøl):

Tak. Man skal jo altid huske at rose dem, der er til stede. Jeg tænker, at det i hvert fald er noget, man kan bringe med videre til Udvalget for Forretningsordenen.

Så er der en kort bemærkning fra fru Anne Paulin fra Socialdemokratiet – nej, det er fra hr. Anders Kronborg. Værsgo.

Kl. 15:00

Anders Kronborg (S):

Det er jo det der med at finde sin rigtige plads i Folketingssalen. Vi starter begge to med bogstavet A, og vi plejer jo at sige, at det også er der, man skal stoppe på stemmesedlen. Nej, spøg til side; jeg fandt min plads.

Jeg vil bare stemme i i forhold til Jan E. Jørgensen, for jeg synes faktisk, at det er en alvorlig situation. Jeg er helt med på, at man selvfølgelig kan blive forhindret osv., men vi står med en lang række partier, som jo i hvert fald godt kan være hårde i filten og kritisere osv., men det er altså herinde i salen, at vi behandler lovforslagene. Det, at man på den måde kollektivt bliver væk, når vi behandler noget så vigtigt som skatteområdet, mener jeg i hvert fald er noget, vi må have en drøftelse om, for det ødelægger jo hele lovbehandlingen. Det er i hvert fald noget, jeg selv agter at sige i forbindelse med udvalgsarbejdet. Jeg vil ikke skælde ud på SF's skatteordfører, men jeg synes, at situationen er så ekstraordinær, at jeg vil tillade mig at bruge min taletid på lige at løfte en pegefinger.

Kl. 15:01

Fjerde næstformand (Karina Adsbøl):

Så får ordføreren lov til at svare. Værsgo.

Kl. 15:01

Sigurd Agersnap (SF):

Tak for det. Det er jo ikke, fordi jeg vil forklare situationen; jeg vil bare forhindre, at den her debat også opstår ved behandlingen af de næste lovforslag, hvor jeg også har lovet at hilse. Så synes jeg jo netop, at vi skal prøve at diskutere lovforslagene, og så er det andet, der bliver bragt op her, jo en debat i Udvalget for Forretningsordenen, og det er selvfølgelig ikke noget, jeg kan svare på.

Kl. 15:01

Fjerde næstformand (Karina Adsbøl):

Bare lige for en god ordens skyld og for min liste her vil jeg opsummere: Det var Enhedslisten, hilsenen var fra, og var det så Radikale Venstre og Alternativet? (Sigurd Agersnap (SF): Ja). Godt.

Tak til ordføreren, og så går vi videre til den næste ordfører i rækken, som er hr. Hans Kristian Skibby fra Danmarksdemokraterne. Det er dejligt, ordføreren er her. Værsgo.

Kl. 15:01

(Ordfører)

Hans Kristian Skibby (DD):

Tak. Det er jo altid en fornøjelse at bringe en hilsen, og jeg vil faktisk, inden jeg begynder, overbringe en hilsen fra Nye Borgerlige, som desværre ikke kunne være her, og jeg vil nu have lov til at forsvare det, hvis nogen skulle finde på at stille spørgsmål. Jeg synes faktisk, at de to, der holder fanen højt herinde, gør en ihærdig indsats, og fru Pernille Vermund har også været her lige indtil nu, men skulle videre til noget andet. Jeg har i hvert fald lovet at meddele, at Nye Borgerlige støtter det her lovforslag og også de næste to, der kommer.

Når det er sagt, skal jeg ikke undlade også på vegne af Danmarksdemokraterne at have en holdning til lovforslag nr. L 6, som jo omhandler forbedringer og udvidelser af aktiesparekontoen som det største element. Så er det rigtigt, som også Socialdemokraternes ordfører var inde på, at der er en række andre mindre elementer omkring noget med betalingsfrister osv. på skat og betalinger. Det er også fint, at vi får det med, men det største element er jo delen fra flertallets finanslovsaftale fra sidste år i forhold til finansloven for i år, 2023, som omhandler en forbedring af aktiesparekontoen over de kommende år. Det er også rigtigt, sådan som flere ordførere har sagt, at der ligger en lidt større gulerod. I Danmarksdemokraterne kan vi støtte den her lidt større gulerod, om end vi selvfølgelig også godt vil være med til at se på, om det kunne blive løftet yderligere. Men vi anerkender jo også, at der skal både vilje og finansiering til.

Hvis man kigger på, dengang aktiesparekontoen havde sin barnedåb, kan man se, at det var under en borgerlig regering, den blev vedtaget, under lidt turbulens, og det, der jo desværre kunne ses dengang, var, at der var ganske få banker, der gad at ofre de it-mæssige ressourcer på at investere i, at de på deres platforme kunne levere det, der skulle leveres i forhold til valide tal over for indberetninger osv. Det var faktisk kun – og så er man nødt til at nævne, at det er reklame – Saxo Bank, som havde det på deres private investormodeller. Andre banker, de store banker, havde det slet ikke. Det er så blevet lidt bedre med tiden, og det bliver jo ikke dårligere af, at der er flere muligheder for at benytte sig af sin aktiesparekonto, og kan forrentningen blive lidt bedre, i forhold til at man skal betale lidt mindre i skat, er der også mange, der vil tage det til sig.

Så vi tror faktisk på, at man også med det her forslag kommer i mål med en lidt bedre aktieinvestorkultur i Danmark, men vi tror faktisk også på, at man kan komme endnu længere, hvis det er det, der er ønsket fra et flertal her i Folketinget. Det vil vi fra Danmarksdemokraterne bestemt gerne være med til at udforme både indhold og finansiering af, hvis det måtte komme på et senere tidspunkt.

Kl. 15:04

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Steffen W. Frølund fra Liberal Alliance. Skal ordføreren hilse fra nogen?

Kl. 15:04

(Ordfører)

Steffen W. Frølund (LA):

Det skal jeg simpelt hen, og det er jo det mest bemærkelsesværdige her. Det er faktisk endda et lovforslag, hvortil Liberal Alliance igennem finansloven endelig har chance for at kunne sige, at vi i den her folketingssamling får noget godt igennem, som vi tror på. Og så er det ikke foran 179 glade kollegaer, men desværre lidt for få. Men jeg skal hilse fra DF, og de støtter også lovforslaget, ligesom I vil se, at Liberal Alliance gør.

Vi ser meget positivt på forslaget her. Vi synes, det vil være en fordel for alle de danskere, som har lyst til at investere i aktier og får bedre vilkår til at gøre det med, når man skal beskattes lidt lavere, som man skal igennem aktiesparekontoen.

At understøtte og fremdyrke en aktiekultur i Danmark vil have ekstremt mange positive virkninger, og vi er desværre håbløst bagud i forhold til vores svenske naboer, ligesom andre har bemærket her. Det her forslag skaber ikke den kultur i sig selv, men det er et lille skridt i den rigtige retning, og vi kunne godt tænke os at tage meget, meget større skridt. Andre værktøjer, vi kunne tale om, kunne være lavere selskabsskat, fjernelse af lagerbeskatning ved børsnoteringer, crowdfundingregler og den generelle aktiebeskatning i det hele taget. Vi skal meget videre. Og så ja, som jeg har sagt, har jeg lovet at hilse fra DF, og jeg vil også istemme, at det er på sin plads at dukke op til lovbehandlingen.

Kl. 15:06

Fjerde næstformand (Karina Adsbøl):

Tak til ordføreren. Der er ikke nogen korte bemærkninger. Jeg skal lige være sikker på, at hr. Rasmus Jarlov ikke er til stede. Jeg har nemlig ikke lige hørt en hilsen derfra. Godt, så går vi videre til hr. Lars Boje Mathiesen uden for grupperne. Værsgo.

Kl. 15:06

(Privatist)

Lars Boje Mathiesen (UFG):

Tak, formand. Jeg skal ikke hilse fra nogen. Jeg taler bare som mig selv og på egne vegne, og det er også nogle gange en fornøjelse. Grundlæggende er jeg ikke den helt store tilhænger af aktiesparekontoen. Jeg synes, det er sådan en mærkelig hybrid, som ligesom er lavet sådan, at man godt må få en lidt billigere beskatning på noget, men kun op til et vist beløb, for så kan vi stadig væk adfærdsregulere borgerne en anelse. Jeg så meget hellere, at man simpelt hen bare sænkede skatten generelt. Man kan starte med at fjerne knækket og så måske bare sænke den fra 27 til 25 pct. eller i hvert fald gøre et eller andet, som ville være bedre. Det synes jeg er den mest enkle og den bedste løsning på det her. Men nu gør man det på den her måde, og der er jo en skattelettelse i det, og det er helt sikkert altid velkomment, selv om den er yderst beskeden. Jeg tror, det er 0,00019 pct., hvis man sådan procentvis skal måle ud, hvor stor den her skattelettelse er.

Så har jeg, hvad jeg tror er et lidt mere teknisk spørgsmål, og det er om det fulde fradrag i forbindelse med de her multilaterale handelsfaciliteter, altså First North osv. Men det sender jeg skriftligt over, for det meget teknisk, og jeg forventer ikke, at skatteministeren kan svare på det her. Så det kommer jeg til at sende over skriftligt. Tak.

Kl. 15:07

Fjerde næstformand (Karina Adsbøl):

Tak til hr. Lars Boje Mathiesen. Der er ikke nogen korte bemærkninger, så vi går videre til skatteministeren. Værsgo.

Kl. 15:08

Skatteministeren (Jeppe Bruus):

Tak for det. Jeg vil da også gerne hilse fra nogen. Jeg vil hilse fra resten af regeringen og sige tak for den overvejende positive modtagelse af lovforslaget, og jeg vil også gerne hilse på Liberal Alliances ordfører, som har stor ære af det lovforslag, vi behandler i dag, i forbindelse med den finanslovsaftale, der blev indgået.

Som flere ordførere allerede har nævnt, indeholder lovforslaget en række forskellige ændringer. Ændringerne har det tilfælles, at de skal sikre, at skattereglerne understøtter en forudsigelig, rimelig og fair beskatning af investeringer i aktier, investeringsbeviser og andre værdipapirer. Regeringen vil samtidig gerne gøre reglerne mere enkle og så administrerbare som muligt for skatteforvaltningen, men også for udbydere og investorer. Det er ikke mindst vigtigt, at det er muligt at føre kontrol med, at udbytte af gevinst og tab ved afståelse af værdipapirer beskattes korrekt, og lovforslaget skal derfor også styrke den indsats.

Jeg vil kort fremhæve tre foreslåede ændringer. Den første er, som det er blevet nævnt, en forhøjelse af loftet for indskud på aktiesparekontoen i årene 2024-2026. Det forslag udmønter en del af aftalen om finansloven for 2023, og det skal gøre det mere attraktivt for den enkelte at investere i aktier.

Et andet væsentligt forslag er, at aktier optaget til handel på multilaterale handelsfaciliteter skal behandles som aktier optaget til handel på et reguleret marked. Det giver god mening, da det i hvert fald for den private investor er svært at skelne imellem de to typer af platforme. Forslaget vil nemlig også betyde, at det bliver muligt for skatteforvaltningen på årsopgørelsen at fortrykke gevinst og tab ved personers afståelse af aktier optaget til handel på en multilateral handelsfacilitet. Det sikrer både automatisk beskatning af gevinster, og at den enkelte får de relevante tabsfradrag. Det svarer måske også i virkeligheden på hr. Lars Boje Mathiesens spørgsmål.

Den sidste ændring, som jeg vil fremhæve her, er forslaget om at indføre en indberetningspligt, når der i forbindelse med likvidation af et selskab udloddes midler til aktionærer eller anpartsselskaber. Skatteforvaltningen har konstateret, at ejere af selskaber ofte ikke oplyser gevinster og tab i forbindelse med likvidation af selskaber, de har været aktionærer eller anpartshavere i. Skatteforvaltningen har også set tilfælde, hvor likvidationsprovenuet opgøres forkert. En indberetningspligt i forbindelse med udlodning af likvidationsprovenu vil være med til at sikre, at skatteforvaltningen modtager oplysninger, som kan sikre en korrekt beskatning af kapitalejere.

Med de ord vil jeg gerne tak for den debat, der har været, selv om den har været sparsom, og jeg ser frem til den videre behandling. Tak for ordet.

Kl. 15:10

Fjerde næstformand (Karina Adsbøl):

Tak til skatteministeren. Der er ingen korte bemærkninger, og da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Skatteudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

7) 1. behandling af lovforslag nr. L 7:

Forslag til lov om gennemførelse af dobbeltbeskatningsoverenskomst mellem Kongeriget Danmarks regering og Den Demokratiske Folkerepublik Algeriets regering.

Af skatteministeren (Jeppe Bruus).

(Fremsættelse 04.10.2023).

Kl. 15:11

Forhandling

Fjerde næstformand (Karina Adsbøl):

Forhandlingen er åbnet. Den første ordfører er allerede klar, og det er hr. Anders Kronborg fra Socialdemokratiet. Værsgo.

Kl. 15:11

(Ordfører)

Anders Kronborg (S):

Tusind tak. Da jeg sad sent i går aftes og læste op på den her dobbeltbeskatningsoverenskomst, slog det mig, at da man fra dansk side startede de her forhandlinger med Algeriet, var det tilbage i 2017 under en blå regering. Aftalen bliver forhandlet på plads under en rød regering i 2021, og ny nu får vi så hele symbiosen, hvor et lovforslag fra en bred regering får samtykke. Kan det næsten være smukkere? Men det viser jo også, hvor lang tid tingene kan være undervejs.

Det, som det her handler om, er, at man beder om Folketingets samtykke til, at regeringen tiltræder en dobbeltbeskatningsoverenskomst med Algeriet, og til at gennemføre overenskomsten i dansk ret. Dobbeltbeskatningsoverenskomsten bidrager til økonomisk udvikling ved at skabe klarhed over virksomhedernes skattemæssige forhold og ved at sikre, at dobbeltbeskatning undgås. Det understøtter samhandel og investeringer til gavn for begge parter. Derudover styrker dobbeltbeskatningsoverenskomsten samarbejdet mellem landenes skattemyndigheder og dermed bekæmpelse af international skattesvindel.

For at dobbeltbeskatningsaftalen kan få virkning, skal den være ratificeret i begge lande, og det er netop det, der er formålet med det lovforslag, som vi behandler her i dag. En anden finurlig ting ved de her dobbeltbeskatningsoverenskomster er jo i virkeligheden, at det foregår i nogle lukkede rum, hvor to landes regeringer sidder og forhandler, og derfor er det et samtykke til det, vi bliver bedt om fra regeringens side.

Aftalen med Algeriet vil sikre, at virksomheder og personer ikke bliver beskattet af samme indkomst i både Danmark og Algeriet. Aftalen indeholder derfor regler for fordelingen af beskatningsretten for en række indkomsttyper, f.eks. udbytter, renter, royalties og forskellige former for lønindkomst.

Alt i alt anser Socialdemokratiet det her for et fornuftigt og grundigt stykke arbejde. Det har, som jeg redegjorde for indledningsvis, for os været længe undervejs. Altså, det startede under en blå regering i 2017, blev færdigforhandlet under en rød regering i 2021, og nu bliver det så her med en regering hen over midten fremsat i Folketinget. Og som jeg forstår det, vil det, hvis det ellers går glat igennem udvalget og man giver samtykket, kunne træde i kraft den 1. januar 2024.

Med de ord vil jeg anbefale, at vi stemmer for lovforslaget, når den endelige tid kommer.

Kl. 15:14

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Jan E. Jørgensen, Venstre. Værsgo.

Kl. 15:14

(Ordfører)

Jan E. Jørgensen (V):

Tak. Jeg ved ikke, hvor meget jeg kan tilføje til hr. Anders Kronborgs fremragende ordførertale – ud over måske at nævne, at jeg har været i Algeriet, og at det er et af de lande i Afrika, hvor der sker meget, og hvor der er vækst. Derfor er det i dag også en glæde, at vi kan indgå en dobbeltbeskatningsoverenskomst med Algeriet. Det betyder jo ikke, at man skal betale dobbelt skat – hvilket måske godt kunne ligge i ordet. Men vi sikrer regler, som betyder, at man ikke betaler dobbelt skat, men heller ikke på den anden side ikke betaler skat i nogen af de to lande, der er tale om.

Så både virksomheder og arbejdstagere, som har forretning på tværs af landegrænserne mellem Danmark og Algeriet, vil med denne dobbeltbeskatningsoverenskomst fremover få sikret, at de betaler den skat, de skal, i ét af landene – hverken mere eller mindre. Det er godt. Det sikrer mere frihandel, det sikrer mere vækst, og det sikrer mere beskæftigelse. Der er ikke noget at være ked af.

Så vi kan med glæde sige, at vi bakker op om lovforslaget fra Venstres side.

Kl. 15:15

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Mohammad Rona fra Moderaterne. Værsgo.

Kl. 15:15

(Ordfører)

Mohammad Rona (M):

Tak for det. Formålet med dette lovforslag er at indhente Folketingets samtykke til at tiltræde dobbeltbeskatningsoverenskomsten mellem Danmark og Algeriet. Det er en aftale, der blev underskrevet tilbage i 2021, og som nu skal ratificeres for at være gældende. Det støtter Moderaterne naturligvis op om.

Det gør vi, fordi en dobbeltbeskatningsoverenskomst bidrager til økonomisk udvikling ved at skabe klarhed om virksomhedernes og borgernes skattemæssige forhold ved at sikre, at dobbeltbeskatning undgås. Forslaget indeholder derudover nyeste internationale standarder i forhold til skatteundgåelse og -unddragelse. Forslaget er også med til at styrke forholdet mellem Danmark og Algeriet på basis af det her stykke samarbejde.

Moderaterne støtter op.

Kl. 15:16

Fjerde næstformand (Karina Adsbøl):

Tak til ordføreren. Der er ikke nogle korte bemærkninger. Vi går videre i ordførerrækken til hr. Sigurd Agersnap, Socialistisk Folkeparti. Værsgo.

Kl. 15:16

(Ordfører)

Sigurd Agersnap (SF):

Tak for ordet, formand. SF er glade for, at der er landet en dobbeltbeskatningsoverenskomst med Algeriet. Det er generelt et fornuftigt princip, at vi både reducerer mulighederne for skatteunddragelse og forhindrer dobbeltbeskatning mellem to lande. Derfor er det også generelt godt, at vi udvider kredsen af lande, som vi har dobbeltbeskatningsoverenskomster med. Det betyder jo, at vi kan øge informationsudvekslingen, myndighedssamarbejdet og skattekontrollen, og dermed kan vi bidrage til at understøtte de internationale skatteaftaler og -principper. En af dem er jo minimumsbeskatningsaftalen i OECD, som vi også har snakket om tidligere i dag. Aftalen her er derfor en forbedring, og den bringer større klarhed og mere gennemskuelighed i reglerne for både virksomheder og individer. Det er også godt.

SF har i en række tilfælde med dobbeltbeskatningsoverenskomster været særlig opmærksom på det danske pensionssystem, og at skattefradraget under opsparing ikke udhules af, at pensionen ved udbetaling i et andet land ikke beskattes eller ikke beskattes fuldt ud i Danmark. Altså, når vi i Danmark giver et fradrag for at spare op til pensionen, skal pensionen ikke senere kunne udbetales til en væsentlig lavere beskatning end i netop Danmark. Og Danmark skal kunne indhente provenuet af pensionsbeskatningen. Det er jo et princip, som Danmark generelt har anlagt ved dobbeltbeskatningsoverenskomster, men som det i enkelte af aftalerne også har haltet lidt med at få implementeret. Det er dog ikke tilfældet her, og vi er derfor glade for, at det er lykkedes i netop denne dobbeltbeskatningsoverenskomst.

Samlet set er vi i SF glade for lovforslaget, og vi vil stemme for. Jeg skulle hilse fra Alternativet og Enhedslisten og sige, at det kan de også.

Kl. 15:18

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Hans Kristian Skibby fra Danmarksdemokraterne. Værsgo.

Kl. 15:18

(Ordfører)

Hans Kristian Skibby (DD):

Tak. Som ordførere før har sagt, er det altid godt, at folk betaler den skat, de skal, hverken mere eller mindre. Og når vi laver de her dobbeltbeskatningsaftaler med flere og flere lande, er det selvfølgelig også fornuftigt, dels i forhold til at folk ikke skal have mulighed for for meget skatteunddragelse – de skal betale den skat, som de skal – dels at man skal fjerne muligheden for, at de bliver dobbeltbeskattet. Det er der også nogle der har haft eksempler på.

Jo flere lande vi med andre ord får med i en dobbeltbeskatningsaftale, jo bedre bliver det i forhold til at fjerne risikoen for dobbeltbeskatning. Det er også det, der er tilfældet med den aftale, der ligger her til lovbehandling, med Den Demokratiske Folkerepublik Algeriet og den regering, der er der, hvor man har indgået en aftale på niveau med dem, vi har med mange andre lande. Og det er jo generelt altid en glæde, at vi får flere og flere dobbeltbeskatningsaftaler. Vi skal så også huske, at det en enkelt gang også har været i bakgear, hvor vi har valgt at fjerne en dobbeltbeskatningsaftale. Det gjorde vi jo i sidste periode i forhold til Rusland. Den endte så med ligesom progressivt at blive lidt mere neutraliseret af Rusland selv og deres beslutninger. Men det ændrer ikke på, at jo flere lande vi har en dobbeltbeskatningsaftale med, jo bedre er det for kvaliteten både den ene vej og den anden vej.

Derfor kan vi i Danmarksdemokraterne også støtte lovforslag nr. L 7 her om en dobbeltbeskatningsaftale med Algeriet. Jeg skal på vegne af Nye Borgerlige meddele, at de også kan støtte lovforslaget. Tak.

Kl. 15:20

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken til hr. Steffen W. Frølund, Liberal Alliance. Værsgo.

Kl. 15:20

(Ordfører)

Steffen W. Frølund (LA):

Tak for det. Liberal Alliance støtter op om gennemførelsen af en dobbeltbeskatningsoverenskomst med Algeriet. En gensidigt forpligtende aftale om skat mellem de to lande er en positiv ting, for så undgår borgere og virksomheder, som er bosat, arbejder eller har indkomst begge steder, at skulle beskattes to gange. Jeg skulle hilse fra DF og sige, at de også støtter.

Kl. 15:20

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre i ordførerrækken, og det er fru Samira Nawa, Radikale Venstre. Værsgo.

Kl. 15:20

(Ordfører)

Samira Nawa (RV):

Mange tak. Jeg kan meddele, at Radikale Venstre også bakker op om og støtter en dobbeltbeskatningsoverenskomst med Algeriet. Vi stemmer for lovforslaget. Tak.

Kl. 15:21

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, og så er det hr. Lars Boje Mathiesen, uden for grupperne. Værsgo.

Kl. 15:21

(Privatist)

Lars Boje Mathiesen (UFG):

Tak for det. Jeg kan også sige, at jeg godt grundlæggende, generelt kan støtte forslaget om dobbeltbeskatning. Jeg kunne dog godt tænke mig at få svar på spørgsmålet, om man i processen her har haft nogle drøftelser med Algeriet, og om der er nogle problemer med afviste asylansøgere, og om det har været en del af en drøftelse for at få sådan en aftale, at man ville hjemtage sine statsborgere, hvis de bliver afvist. Det er jo sådan, når man laver de her bilaterale forhandlinger, at der nogle gange bliver justeret på nogle ordninger. Så jeg kunne godt tænke mig at høre, om man har været inde på det her, om det har været et problem, om man mener, at der er et problem med Algeriet, og om det har været en del af de her forhandlinger. Tak.

Kl. 15:21

Fjerde næstformand (Karina Adsbøl):

Tak til ordføreren. Der er ikke nogen korte bemærkninger. Så går vi videre til skatteministeren. Værsgo.

Kl. 15:22

Skatteministeren (Jeppe Bruus):

Tak skal du have. Og tak for en jo meget positiv modtagelse af det her lovforslag om gennemførelse af en overenskomst om dobbeltbeskatning mellem Danmark og Algeriet. Som det allerede er blevet nævnt, var det min forgænger, hr. Morten Bødskov, der er den 30. september 2021 og underskrev aftalen, og det er derfor en stor fornøjelse at kunne præsentere den for Folketinget. Det er en aftale, der har været efterspurgt af virksomhederne, men som selvfølgelig også vil komme den almindelige dansker til gavn, og som endvidere vil styrke båndene mellem Danmark og Algeriet.

Aftalen om dobbeltbeskatning sikrer generelt, at det er rimeligt både for borgere og virksomheder, fordi man ikke bliver beskattet af den samme indkomst to gange, og samtidig modvirker den de skatteundgåelser og skatteunddragelser, der kunne være. Dobbeltbeskatningsaftaler bidrager til økonomisk udvikling og vækst, giver skatteyderne klarhed over deres skattemæssige forhold og letter de administrative byrder særlig for virksomhederne. Derudover er aftaler om dobbeltbeskatning ofte basis for et styrket samarbejde og en administrativ bistand mellem skattemyndighederne.

Forhandlingerne om dobbeltbeskatningsaftalen med Algeriet blev sat i gang i 2017 og blev altså underskrevet den 30. september 2021, og der har ikke før været en dobbeltbeskatningsaftale mellem Danmark og Algeriet. For at dobbeltbeskatningsaftalen kan få virkning, skal den ratificeres i begge lande, og det er netop det, der er formålet med lovforslaget, som vi behandler i dag. Når begge lande har gennemført de nødvendige nationale procedurer for at ratificere aftalen, kan aftalen få virkning fra den 1. januar det efterfølgende år. I den forbindelse kan jeg nævne, at jeg har oplyst, at de nødvendige procedurer for ratifikation i Algeriet er gennemført. Med en dansk ratifikation af aftalen i år, vil den dermed kunne få virkning fra den 1. januar 2024.

Aftalen med Algeriet vil sikre, at virksomheder og personer ikke bliver beskattet af den samme indkomst i både Danmark og Algeriet. Aftalen indeholder derfor regler om fordeling af beskatningsretten for en række indkomsttyper, f.eks. udbytter, renter, royalties og forskellige former for en lønindkomst. Aftalen vil derfor være med til at skabe en større klarhed og sikkerhed for virksomheder og borgere om deres skattemæssige forhold, skulle de have aktiviteter i Algeriet. Derudover forpligter aftalen skattemyndighederne til at samarbejde for at løse eventuelle tvister samt at bistå hinanden i at bekæmpe international skatteunddragelse og med at inddrive skattekrav.

Jeg vil også fremhæve, at aftalen overholder de fire minimumsstandarder, der er resultatet af OECD's såkaldte BEPS-projekt. Minimumsstandarderne er vigtige, fordi de har til formål at modvirke, at virksomheder flytter deres overskud til andre lande for at opnå en lavere beskatning. De er med andre ord et internationalt middel til at bekæmpe skatteundgåelse og aggressiv skatteplanlægning.

Inden jeg runder af, vil jeg gerne sige, at jeg håber, vi kan fastholde den brede politiske opbakning, der traditionelt ligger bag arbejdet med vores dobbeltbeskatningsaftaler.

Så var der et konkret spørgsmål her fra hr. Lars Boje Mathiesen, som jeg må tilstå at jeg ikke rigtig fangede, men nu har jeg forhåbentlig muligheden for at få spørgsmålet igen, og så skal jeg gøre mit yderste for at svare. Og jeg svarer selvfølgelig også gerne på spørgsmål i den videre lovbehandling. Tak for ordet.

Kl. 15:25

Fjerde næstformand (Karina Adsbøl):

Ønsker hr. Lars Boje Mathiesen, uden for grupperne, at stille et spørgsmål? Værsgo.

Kl. 15:25

Lars Boje Mathiesen (UFG):

Jeg har ikke forventning om, at ministeren kan svare på det, så jeg kan også stille det skriftligt. Men jeg stiller det også nu. Det går på, hvorvidt der har været udfordringer med udviste asylansøgere fra Algeriet, hvor staten ikke ville tage deres afviste borgere tilbage. Og hvis der har været det, har det så været en del af de her forhandlinger?

Kl. 15:25

Fjerde næstformand (Karina Adsbøl):

Ministeren.

Kl. 15:25

Skatteministeren (Jeppe Bruus):

Det må jeg hellere svare på på skrift, for det har jeg ingen viden om.

Kl. 15:26

Fjerde næstformand (Karina Adsbøl):

Godt. Så er der ikke flere korte bemærkninger.

Da der ikke er flere, der har bedt om ordet, er forhandlingen sluttet.

Jeg foreslår, at lovforslaget henvises til Skatteudvalget. Hvis ingen gør indsigelse, betragter jeg dette som vedtaget.

Det er vedtaget.

Det næste punkt på dagsordenen er:

8) 1. behandling af lovforslag nr. L 8:

Forslag til lov om ændring af personskatteloven, pensionsbeskatningsloven og forskellige andre love. (Forhøjelse af personfradraget for personer under 18 år og klare regler for bevarelse af lavere pensionsudbetalingsalder m.v.).

Af skatteministeren (Jeppe Bruus).

(Fremsættelse 04.10.2023).

Kl. 15:26

Forhandling

Fjerde næstformand (Karina Adsbøl):

Forhandlingen er åbnet, og første ordfører er hr. Anders Kronborg fra Socialdemokratiet. Værsgo.

Kl. 15:26

(Ordfører)

Anders Kronborg (S):

Tusind tak. Det her er også en udløber af finanslovsaftalen for 2023, hvor følgende partier var med: Socialdemokratiet, Venstre, Moderaterne, Socialistisk Folkeparti, Liberal Alliance og Radikale Venstre. Gennem den seneste tid og i forbindelse med åbningsdebatten var der også stor debat herinde i salen om skattelettelser, men det, vi skal behandle her, er en skattelettelse som nævnte partier har været med i.

Jeg synes faktisk, at det her er en meget fornuftig skattelettelse, for det handler om, at vi vil hæve personfradraget for personer under 18 år op til satser for personer over 18 år, så fradraget bliver uafhængig af alder. Noget af det, vi ved er rigtig sundt for unge mennesker, er efter skoletid at tage en avisrute eller hjælpe til med at feje på den lokale fabrik. Da jeg var ung, gjorde jeg selv rent et par dage om ugen i det lokale bageri. Det er noget, hvor man får tilknytning til arbejdsmarkedet, man lærer at begå sig, og man får nogle kompetencer efter skoletid. Ved at vi nu letter skatten for de her unge mennesker under 18 år, øger vi også incitamentet til, at de tager et fritidsjob. Det synes jeg er sundt.

Jeg vil også gerne her fra talerstolen kvittere nogle af de partier, der i åbningsdebatten har raset lidt mod skattelettelser, for, at de har været med til at indgå en finanslovsaftale, hvor der er en meget fornuftig skattelettelse. Så det betyder ikke altid, at det behøver at være skidt, at vi laver skattelettelser. Det betyder, at vi giver de unge mennesker lov til at beholde flere af de penge, de tjener. Derudover skaber forslaget også klarhed over regler for en lavere pensionsudbetalingsalder. Det vil altså sige, at begge dele er indeholdt i forslaget. Selve pensionsudbetalingsalderen er siden 2007 gradvis blevet ændret fra fast at være 60 år til nu at være 3 år før folkepensionsalderen. Lovforslaget skaber klarhed og sætter tidsfrister for, hvordan en lavere aldersgrænse for udbetalingen bevares ved en hel eller delvis overførsel af pensionsordningen til et andet institut. Det understøtter samlet set mobiliteten på arbejdsmarkedet, så arbejdstagere kan samle deres pensioner hos en ny arbejdsgiver, pensionsudbydere, uden at miste ordningens ret til tidligere udbetaling.

Alt i alt synes jeg, at det her lovforslag, som strækker sig fra ung til ældre, sådan set på lange stræk er meget fornuftigt, og jeg vil bare afslutningsvis sige, at jeg tror, at de unge mennesker, som tager en avisrute, cykler rundt i regnvejr, synes, at det her er et rigtig fint forslag, og jeg tror også, at de har lyst til at tage en ekstra tørn. Så det er det, jeg kalder en fornuftig skattelettelse, som både røde og blå partier har bakket op om.

Kl. 15:29

Fjerde næstformand (Karina Adsbøl):

Tak til ordføreren. Der er ikke nogen korte bemærkninger, så vi går videre til den næste ordfører i rækken, som er hr. Jan E. Jørgensen fra Venstre. Værsgo.

Kl. 15:30

(Ordfører)

Jan E. Jørgensen (V):

Tak. Da min søn Valdemar på et tidspunkt brokkede sig over, at han skulle til at betale skat, begyndte jeg at forklare ham, at det er jo også for, at der så er råd til at betale for skole, farmors hjemmehjælp og alt muligt, men han havde nu alligevel en pointe, da han kunne fortælle mig, at det personfradrag, som han fik som under 18-årig, var lavere end det personfradrag, som voksne over 18 år fik. Det må jeg indrømme jeg havde meget, meget svært ved at forklare ham det rimelige i. Han arbejdede oppe hos Min Købmand på Godthåbsvej, og det er sundt og godt, at unge mennesker har et arbejde. Det skal kunne betale sig at arbejde, og det skal det, hvad enten man er 18 år eller derover. Så i dag vedtager vi en skattelettelse, som gør, at det i højere grad kan betale sig, også for unge mennesker, at arbejde, og ikke mindst gælder det tilbage fra årsskiftet med tilbagevirkende kraft, sådan at de penge, der tjenes i år, altså vil være omfattet af det nye høje loft for, hvor meget man må tjene, altså 48.000 kr. Det kommer så lige præcis ikke min søn Valdemar til gavn, for han fyldte 18 år nytårsaften, så han når lige præcis ikke med. Men sådan er det.

Jeg synes også, det er lidt interessant at se høringssvarene, for det er sjældent, at vi bliver rost over så bred en kam, men kigger man på Dansk Erhverv, bemærker de, at der er 120.000 unge under 18 år, som er på arbejdsmarkedet, og at sidestilling med unges skattefri bundfradrag med de voksnes er en lille ændring, som kun kan hilses velkommen. Og de bemærker, at der samlet set at tale om skattelettelser for over 55 mio. kr. Kigger vi så på lønmodtagersiden, nemlig FH, bakker de minsandten også op om forhøjelsen af personfradraget, og de siger også, at der ikke rigtig er nogen særlig begrundelse for, at unge under 18 år har et lavere personfradrag end andre. Så det er rigtig, rigtig positivt, det er glædeligt, at vi nu får en skattelettelse igennem til unge mennesker, som fremover vil kunne se fornuften i at arbejde op til de her 48.000 kr., forhåbentlig også over, men i hvert fald op til de 48.000 kr.

Det er så ikke det eneste, lovforslaget handler om. Resten er lidt mere kedeligt måske, men man kan sige, at lovforslaget kommer hele vejen rundt, for vi taler også om folk, der nærmer sig de 60, det er sådan nogle som mig, og vi taler om folk, der er døde, det er heldigvis ikke mig, men der er forskellige ting i lovforslaget. Eksempelvis er der det her med, at man kan flytte sin pensionsordning med til ny arbejdsgiver uden at miste sin ret til at trække sig tilbage som 60-årig. Der er nemlig to forskellige regelsæt. De gamle regler var, at man kunne trække sig tilbage som 60-årig og få sin pensionsudbetaling, og det nye er, at man kan gøre det 3 år før pensionsalderen. Men nu skaber vi altså klarhed, sådan at vi er sikre på, at alle har mulighed for at tage reglerne med sig, også hvis de skifter arbejdsplads, og det er der jo mange der gør, og det er positivt, for vi skal have mobilitet på arbejdsmarkedet. Derfor er det positivt, at vi med lovforslaget her nu skaber klarhed over reglerne.

Så alt i alt er det en dejlig dag at være skatteordfører. Det er altså skattelettelse på skattelettelse, og større klarhed over reglerne er kun godt, så det er svært at være i dårligt humør.

Kl. 15:33

Fjerde næstformand (Karina Adsbøl):

Tak til ordføreren, og tak for det gode humør. Vi går videre til den næste ordfører i rækken. Det er hr. Mohammad Rona fra Moderaterne. Værsgo.

Kl. 15:33

(Ordfører)

Mohammad Rona (M):

Tak for det. Ja, det er en dejlig dag. Det er ikke altid skidt at lave nogle skattelettelser. Tak til hr. Anders Kronborg for de fine ord. Dette lovforslag har til formål at forhøje personfradraget også for personer under 18, så det er det samme som for voksne. Det syntes både mit parti og jeg er en fremragende idé. Vi skal lære de unge mennesker, at det er godt at arbejde og bidrage til samfundet. Ud over det får de unge også lov til at beholde lidt flere af deres egne penge selv, især i en tid, hvor arbejdskraft både er og fremadrettet bliver en utrolig vigtig valuta.

Derudover har lovforslaget en række andre ændringer, der bl.a. har til formål at skabe klare og mere smidige regler, f.eks. aldersgrænsen for udbetaling af pensionsordninger ved f.eks. jobskifte. Det er alt sammen ændringer, der gør det nemmere og mere gennemskueligt at være dansker. Derfor støtter Moderaterne naturligvis lovforslaget.

Kl. 15:34

Fjerde næstformand (Karina Adsbøl):

Tak til ordføreren. Og der er ikke nogen korte bemærkninger, så vi går videre i ordførerrækken til hr. Sigurd Agersnap fra Socialistisk Folkeparti. Værsgo.

Kl. 15:34

(Ordfører)

Sigurd Agersnap (SF):

Tak for ordet, formand. Det er jo et lovforslag med ret forskellige elementer, som de tidligere talere også har været inde på. Det første og nok mest politiske er at give unge under 18 det samme fribeløb som alle over 18 på arbejdsmarkedet. Det er et forslag, som vi i SF er rigtig glade for bliver til lov.

Unge under 18 år i job eller uddannelse vil få en bedre økonomisk situation. Det er unge, som har et fritidsjob, eller som arbejder fuldtid, måske mellem folkeskolen og en ungdomsuddannelse. Det er den unge på en erhvervsuddannelse, som får elevløn i praktik, og det er den unge med egen lejlighed, som er under uddannelse. Dem er vi rigtig glade for at give lige vilkår med alle andre og dermed også en lidt bedre privatøkonomi. Det er jo, som det også tidligere har været nævnt, en del af finanslovsaftalen, som vi generelt er rigtig glade for, og derfor skal der også lyde en tak til de andre partier i finanslovsaftalen. Det er en ændring, som er støttet bredt af fagbevægelsen og erhvervsorganisationer, fordi det er en forbedring for unge, som måske tager et job, inden de læser videre, eller for unge på en erhvervsuddannelse.

Så var der en lille hentydning i debatten, tror jeg, fra både hr. Mohammad Rona og hr. Anders Kronborg til åbningsdebatten, hvor der jo var en større diskussion om skattelettelser kontra velfærd. Det er en debat, der handler om de store linjer i dansk økonomi. Hvad skal vi prioritere? Og bare for at vi får proportionerne på plads, er det her jo et lovforslag, som handler om et manglende provenu i statskassen på 35 mio. kr. Det er altså ikke over de 5 mia. kr., som ligger i regeringens øvrige skatteplan. Og derfor er der selvfølgelig i SF ikke en principiel modstand mod skatteomlægninger eller skattelettelser. Problemet er, når det går fra investeringer i den nødvendige velfærd.

Lovforslagets øvrige elementer har til formål at skabe klarhed om reglerne for pensionsudbetalingsalderen og de fleksible muligheder for at oprette nye pensionsordninger i tilknytning til eksisterende ordninger. Det er et lovforslag, der skal sikre en vis klarhed over de gældende regler og skal løse samspilsproblematikker, ved at man ikke har et incitament til at kunne omlægge til alderspension. Og det er elementer, som vi i SF kan støtte. Jeg skal hilse fra Enhedslisten og fra Alternativet og sige, at de også kan støtte lovforslaget.

Kl. 15:37

Fjerde næstformand (Karina Adsbøl):

Tak til ordføreren. Der er en kort bemærkning til hr. Anders Kronborg fra Socialdemokratiet. Værsgo.

Kl. 15:37

Anders Kronborg (S):

Tak, fordi ordføreren fangede hentydningen i talen. Jeg vil med det samme sige, at jeg faktisk er glad for præciseringen, for jeg synes, det blev en smule stereotypt, da vi talte skattelettelser herhjemme i sidste uge. For jeg kender jo SF gennem mange år, og jeg ved, at da SF sidst havde skatteministerposten, kunne man jo sænke en skat som selskabsskatten. Det er jo i forhold til SF's generelle politik noget af en mundfuld. Jeg har jo selv været med til herinde i salen at lave skattelettelser med SF. Senest i sidste samling, hvor vi jo brugte 120 mio. kr. på en fornuftig skattelettelse i forhold til en hævelse af fradraget på faglige kontingenter, som styrker den danske model, og som fik et bredt flertal. Og nu hæver vi personfradraget, så unge mennesker, der er ude og slide og slæbe og knokle med en avisrute, faktisk får flere penge til sig selv. Så jeg vil bare lige sådan stilfærdigt takke SF for, at man også nu nuancerer debatten om, at man faktisk også herinde fra kan sænke skatten, uden at man får bål og brand kastet efter sig.

Kl. 15:38

Fjerde næstformand (Karina Adsbøl):

Tak. Ordføreren.

Kl. 15:38

Sigurd Agersnap (SF):

Jeg synes nu faktisk, det også var en del af åbningsdebatten. Min formand, fru Pia Olsen Dyhr, blev spurgt om noget af det samme, og sagde jo også, at SF godt kan se sig selv i skatteomlægninger og også i mindre skattelettelser. Det er jo ikke en principiel modstand mod alle former for skattelettelser. Men det er en principiel diskussion om, hvad vi skal bruge pengene til i dansk økonomi. Og når vi ser en velfærd, som er presset i første række, altså derude, hvor man virkelig kan mærke det i kommuner og regioner, så mener vi, at det er der, man skal sætte ind. Og der er vi jo i øvrigt også meget på linje med mange af de socialdemokratiske borgmestre, der bl.a. siger, at der altså er brug for penge i velfærden. Så det her er en diskussion om de store linjer i dansk økonomi, og der vil jeg bare sige, at det her lovforslag handler om små 30 mio. kr. Det, vi diskuterer, når vi snakker en kommende personskattereform, er i hvert fald over 5 mia. kr. Så der er nogle ret store proportioner i den her debat.

Kl. 15:39

Fjerde næstformand (Karina Adsbøl):

Spørgeren for sin anden korte bemærkning. Værsgo.

Kl. 15:39

Anders Kronborg (S):

Jo, men altså, principperne er jo de samme. For 85 pct. af de skattelettelser, vi har lagt op til i regeringsgrundlaget, går jo på beskæftigelsesfradraget, hvor f.eks. en HK'er på mindsteløn, der tjener 22.000 kr. om måneden, får en skattelettelse årligt på 5.000 kr., mens tingene også blevet dyrere under inflationen, og det er ting som mælk, kød og almindelige dagligvarer. Og den her skattelettelse her har jo samme proportioner, bare i forhold til de helt unge, hvor tingene også er blevet dyrere. Og vi har brug for de unge på arbejdsmarkedet, altså at de faktisk stifter bekendtskab med det allerede i en tidlig alder. Så derfor er jeg bare glad for, at SF også har tilsluttet sig en skattelettelse, som man faktisk helhjertet bakker op om. For den har jo samme sigte, som rigtig mange af de skattelettelser, som der er i regeringsgrundlaget.

Kl. 15:40

Fjerde næstformand (Karina Adsbøl):

Ordføreren.

Kl. 15:40

Sigurd Agersnap (SF):

Det mener jeg simpelt hen ikke er en rigtig forståelse af de skattelettelser, der ligger i regeringsgrundlaget. Når man spørger Skatteministeriet, hvem der får den største gavn af de skattelettelser, der ligger i regeringsgrundlaget, så er det dem, der i dag er over topskattegrænsen og tjener op til 2½ mio. kr. Hvis man kigger på den fordelingsmæssige virkning af den personskattereform, der ligger i regeringsgrundlaget, så er det de to øverste indkomstdeciler, altså de rigeste 10 pct., der får lige så meget som de fattigste 50 pct. Så derfor er det rigtigt, at man bruger mange penge på at lette beskæftigelsesfradraget, og det er, fordi der er mange mennesker i bunden af indkomsterne. Men dem, som får mest ud af det, er altså nogle af de absolut rigeste i samfundet. Så jeg køber ikke sammenligningen med det her lovforslag, som har en helt anden indkomstmæssig fordeling.

Kl. 15:41

Fjerde næstformand (Karina Adsbøl):

Tak. Så er det hr. Rasmus Jarlov, Konservative Folkeparti. Værsgo.

Kl. 15:41

Rasmus Jarlov (KF):

Tak. Det var en fornøjelse at høre hr. Anders Kronborg og Sigurd Agersnap diskutere og forsøge at overbevise hinanden om, hvorfor det er okay at gå ind for skattelettelser. Det var dejligt at høre.

Hr. Sigurd Agersnap sagde, at SF ikke har noget principielt imod skattelettelser, men kun har noget imod de skattelettelser, som går ud over velfærden. Det var ordene i ordførertalen. Men hvordan går den her skattelettelse ikke ud over velfærden på nøjagtig samme måde, som andre skattelettelser går ud over velfærden? Det er et mindre beløb, det er rigtigt, men det er stadig penge, der bliver taget. Og når man har hørt på SF, ved man jo, at velfærden er skåret fuldstændig ind til benet. Vi har i Danmark nærmest ikke nogen velfærdsstat tilbage. Der er et kæmpe, skrigende behov for at bruge flere penge ude i kommunerne, og 30 millioner kr. om året, som bliver brugt her, svarer jo alligevel til vel omkring 60 pædagoger, som kunne gøre gavn ude i børnehaverne, hvor der mangler folk til at tage sig af de små børn med de helt håbløse normeringer, som man har ude i børnehaverne. Hvordan kan SF gå ind for det?

Kl. 15:42

Fjerde næstformand (Karina Adsbøl):

Ordføreren.

Kl. 15:42

Sigurd Agersnap (SF):

Det, der var min pointe, var jo, at proportionerne i debatterne er forskellige. Og når vi snakker om 30 mio. kr. her, er det det, der vil svare til 300.000 kr. i en gennemsnitskommune. Det er ikke det, der løser den økonomiske udfordring, man har ude i velfærdssamfundet. Der, hvor der er den store økonomiske debat, er i spørgsmålet om, hvor stor en del af råderummet der skal bruges på skattelettelser eller på velfærd.

Så har spørgeren jo helt ret i, at penge kun kan bruges en gang. Det synes jeg også man skal være ærlig om, og det er klart, at når de her 30 mio. kr. går til en skattelettelse til unge under 18, kan de ikke samtidig fordeles ud i den kommunale velfærd. Så derfor handler det for os om den samlede balance i vores samfund, hvor vi siger, at når vi kigger ind i råderummet på længere, kan vi ikke se, at der er plads til store skattelettelser. Det betyder ikke, at der ikke kan ændres på skatten på enkelte områder, hvor det også vil betyde et provenutab, eller ved at få ændret på, som hr. Jan E. Jørgensen sagde det, en klar urimelighed i det skattesystem, vi har haft hidtil.

Kl. 15:43

Første næstformand (Leif Lahn Jensen):

Spørgeren.

Kl. 15:43

Rasmus Jarlov (KF):

Så SF har ikke noget imod mindre skattelettelser. Betyder det så også, at det er okay for SF, hvis skattetrykket falder, eller har SF et ønske om, at det skal stige?

Kl. 15:43

Første næstformand (Leif Lahn Jensen):

Ordføreren.

Kl. 15:43

Sigurd Agersnap (SF):

Det, der er den generelle udfordring for vores velfærdssamfund, er jo, at på længere sigt er de penge, vi bruger på den offentlige velfærd, afkoblet fra, at vi bliver rigere herhjemme hver især. Og det er det, man kalder velstandstrækket. Altså, udover det demografiske træk er man også nødt til at dække velstandstrækket, for elles bliver den offentlige service forholdsvis dårligere, end hvad vi har råd til hver især. Og det betyder også, at der ikke er råd til store skattelettelser, hvis man skal holde det velstandstræk, og det er vores sigtelinje.

Kl. 15:43

Første næstformand (Leif Lahn Jensen):

Så siger vi tak til ordføreren. Der er ikke yderligere korte bemærkninger. Næste ordfører er hr. Hans Kristian Skibby fra Danmarksdemokraterne. Velkommen.

Kl. 15:44

(Ordfører)

Hans Kristian Skibby (DD):

Tak. Det er jo ikke mange minutter siden, vi behandlede en beskatningsaftale med Algeriet, netop med henblik på at lave en både fair, lige og korrekt ligning. Jeg tror, der er mange danske arbejdstagere, som er under 18 år, og som har oplevet at have et mindre personfradrag end dem over 18 år, og at de ligesom hr. Jan E. Jørgensens søn har syntes, at det var underligt. Det har også været svært for en garvet politiker at forklare det rimelige i det. Derfor er det selvfølgelig også helt fair, at vi nu med det her lovforslag får en model, hvor der tilbydes det samme personfradrag, uagtet om det er en person under 18 år eller over 18 år, som udfører arbejdet. Så tak for det til regeringen og også til de partier, som er med i finanslovsaftalen. Det er vi i Danmarksdemokraterne jo ikke, men derfor anerkender vi alligevel altid, når andre også kan lykkes med at lave gode gerninger. Det kan faktisk nogle gange godt overraske, at det også kan finde indpas her på Christiansborg, men det kan det.

Så vil jeg også sige, at samtale jo fremmer den gode dialog, havde jeg nær sagt, og det var også noget af det, som hr. Anders Kronborg fra Socialdemokraterne var inde på i forhold til det her med de unge. Jeg tror faktisk, at hr. Anders Kronborg delagtiggjorde Folketinget i, at han selv har arbejdet som arbejdsdreng på et bageri. Det vil jeg da tage til mig og huske, for så har vi faktisk noget tilfælles, og det er jo ikke så skidt, når man kan have noget tilfælles, forhåbentlig. Men jeg vil så retfærdigvis også sige, at der, hvor jeg arbejdede mest som ungarbejder, var ved en brugtvognsforhandler. Så kan man så lægge det i det, hvad man har lyst til. Vi lærer jo altid noget på alle de arbejdspladser, vi har igennem en lang årrække; sådan må det være.

Men lovforslaget her vil jeg lige tilbage til og sige, at vi i Danmarksdemokraterne synes, at det er meget fornuftigt. Vi synes, det er fint, at vi skaber den her klarhed for den enkelte lønmodtager. Vi synes også, det er vigtigt, at de unge mennesker oplever, at de bliver taget godt imod, og at de også bliver belønnet, ikke med en mindre begunstiget skatteaftale end andre på arbejdsmarkedet, men med den samme, og det er det, man ligesom er kommet i mål med med den her del af aftalen.

Så skal jeg til sidst meddele, at Nye Borgerlige også kan støtte lovforslaget. Tak for ordet.

Kl. 15:46

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Den næste ordfører er fru Samira Nawa fra Radikale Venstre. Velkommen.

Kl. 15:46

(Ordfører)

Samira Nawa (RV):

Mange tak. Og nu vi er i gang med fortællingerne om, hvad vi har lavet som ungarbejdere, så var jeg hjælpepige i en frisørsalon, og der kunne jeg da også godt have tænkt mig, at personfradraget så anderledes ud – spøg til side. Jeg synes også, at det her er et rigtig godt lovforslag, og det udspringer af vores finanslovsaftale, og ret skal være ret; det var jo noget, som Liberal Alliance bragte ind i det, og som vi fra Radikales side bestemt kunne se musikken i, altså at den forhøjelse af personfradraget for mennesker under 18 år nu er uafhængig af alder. Så det er et rigtig godt lovforslag, som Radikale Venstre bakker op om. Tak.

Kl. 15:47

Første næstformand (Leif Lahn Jensen):

Vi siger tak til ordføreren. Så er den næste ordfører hr. Steffen W. Frølund fra Liberal Alliance.

Kl. 15:47

(Ordfører)

Steffen W. Frølund (LA):

Tak for det. I Liberal Alliance ser vi selvfølgelig positivt på det her lovforslag, som rummer flere velkomne tiltag – faktisk så velkomne, at noget af det bygger på ønsker, som Liberal Alliance bragte ind til finanslovsforhandlingerne. Det er selvfølgelig især det her med personfradraget for unge. Først og fremmest bakker vi op om, at unge skal kunne tjene mere, før de skal betale skat. Det vil øge incitamentet for unge til at arbejde mere til fordel for samfundsøkonomien, men det er også meget, meget vigtigt med den dannelse, der ligger i at have et arbejde og i alle de ansvars, som følger med der.

Sekundært synes vi også, ligesom andre her har bemærket, at det var lidt for arbitrært med uensartetheden i beskatningen, i forhold til om man er over eller under 18 år, og der vil vi gerne sikre en ensartethed.

Jeg kan heller ikke lade være med at notere mig, at andre nævner de positive høringssvar, og det er vi jo også rigtig glade for i Liberal Alliance, altså at der faktisk har været positive høringssvar, nærmest så langt øjet rækker. Og det kunne jo være en lille opfordring til vores kolleger om at lytte mere til Liberal Alliances politik, hvis man synes, at valutaen positive høringssvar kunne være godt.

Jeg har lovet at hilse fra DF og sige, at de også støtter lovforslaget. Og så er det jo i sandhed, som andre har bemærket, en rigtig god dag, når alle andre partier i Folketinget stemmer for en Liberal Alliance-skattelettelse. Så tak for det.

Kl. 15:49

Første næstformand (Leif Lahn Jensen):

Så siger vi tak til ordføreren. Der er ikke nogen korte bemærkninger, og så er den næste ordfører hr. Rasmus Jarlov fra Det Konservative Folkeparti. Velkommen.

Kl. 15:49

(Ordfører)

Rasmus Jarlov (KF):

Det er endnu et lovforslag med en lang titel, hvor vi især er vilde med den del, der hedder »og forskellige andre love«, som altid dækker over mange sjove ting, mest af teknisk karakter. Vi støtter også lovforslaget. Det skulle jo være underligt, hvis et parti som Det Konservative Folkeparti ikke skulle stemme for en skattelettelse og så endda også en regelforenkling, som gør, at der ikke længere er en særregel for personer under 18 år. Det er jo to fluer med ét smæk. Så det er svært ikke at være begejstret for det.

De øvrige elementer er vi også tilhængere af, idet det jo begunstiger pensionisterne, at de kan få deres penge udbetalt lidt tidligere, end de ellers ville kunne. Så det er vi glade for.

Kl. 15:50

Første næstformand (Leif Lahn Jensen):

Vi siger tak til ordføreren. Så er den næste hr. Lars Boje Mathiesen, uden for grupperne. Velkommen.

Kl. 15:50

(Privatist)

Lars Boje Mathiesen (UFG):

Tak. Det kommer nok næppe heller som en overraskelse, at jeg kan støtte forslaget. En lille sjov anekdote var jo faktisk, at jeg helt tilbage i 2014, tror jeg det må have været, sad for Liberal Alliance i Aarhus Byråd, hvor vi netop forsøgte at gøre nogle ting for de unge, som var hoppet ud af skolen, for at de kunne holde ud at have de der huslejer, som i Aarhus er høje. For når de ikke var på su og de måske havde et elevjob eller noget andet, havde de simpelt hen problemer med at få det til at hænge sammen, og når de var under 18 år, var der også en masse midler, de ikke kunne få. Så vi prøvede faktisk dengang på at se, om vi fra kommunal side kunne gøre noget, som kunne afhjælpe det, og det her kommer lige præcis til at afhjælpe det for de unge mennesker, som ellers står i en svær økonomisk situation.

Så jeg er selvfølgelig bare glad for, at vi nu kan gøre det fra landspolitisk side, og at vi også kommer til at hjælpe nogle kommuner med det her.

Kl. 15:51

Første næstformand (Leif Lahn Jensen):

Tak til hr. Lars Boje Mathiesen. Så er det skatteministeren. Velkommen.

Kl. 15:51

Skatteministeren (Jeppe Bruus):

Tak for det. Jeg har simpelt hen haft en lang karriere både som avisbud og ungarbejder på en fabrik, inden jeg fyldte 18 år, men det er jo en anden rigtig god historie.

Tak for den positive modtagelse af lovforslaget, og det skal jo ikke blive en vane, men der er endnu en gang en kvittering til Liberal Alliance for at få noget af deres politik igennem. Vi er jo i regeringen glade for det, når vi kan hjælpe. Ordførerne har jo allerede gennemgået de forskellige elementer af lovforslaget, så jeg vil i hvert fald undlade de mere tekniske dele af lovforslaget, men fokusere på et par nedslagspunkter.

Det første nedslagspunkt findes selvfølgelig i finansloven for 2023, som jo er besluttet af en bred kreds af partier, og som forhøjer personfradraget for unge under 18 år. Det betyder, at personfradraget fremover bliver ens for alle uanset alder. Det glæder mig, at vi med lovforslaget har givet de unge mennesker lov til at beholde flere af de penge, de tjener – unge, der samtidig med lektier, fritidsaktiviteter, venner, fester og alt det andet, der ellers hører sig til, slider med avisruter og sørger for, at der altid er varer på hylderne i vores supermarkeder. Det gavner selvfølgelig deres egen pengepung, men det giver forhåbentlig også flere unge mennesker lyst til at tage et fritidsjob og opleve det fælles forpligtende og stærke fællesskab, som det danske arbejdsmarked har at tilbyde. Faktisk er det jo sådan, og det er lige en indskudt bemærkning her, at vi kan se, at jo tidligere og mere man kommer i gang med at have et fritidsjob, jo større er chancen for, at man finder rodfæste videre på arbejdsmarkedet, også når man bliver lidt ældre end under de 18 år.

Det andet nedslagspunkt skal findes i den anden ende af arbejdslivet, nemlig den ende, hvor man får udbetalt sin pension. Over de seneste årtier har Folketinget hævet den såkaldte pensionsudbetalingsalder, det vil sige den alder, hvor man kan begynde at få udbetalt sin pensionsopsparing. Udbetalingsalderen lå tidligere fast på 60 år, dernæst har den bl.a. fulgt efterlønsalderen, men nu er den altså 3 år før ens folkepensionsalder. Forhøjelsen af udbetalingsalderen er alle gange gennemført med fremadrettet virkning. Det betød, at de pensionsordninger, som folk allerede havde oprettet, ikke skulle påvirkes af de forhøjede udbetalingsaldre.

Derfor findes der regler for, hvordan pensionskunderne bl.a. kan flytte deres ordninger og medtage en lavere udbetalingsalder, f.eks. når de skifter job. Der er dog i praksis opstået usikkerhed om disse regler, efterhånden som reglerne om udbetalingsalderen har ændret sig, og det er disse usikkerheder, som lovforslaget forsøger at tage hånd om. Det har også været et stort ønske fra branchen. Lovforslaget skal således bl.a. sikre klarhed om, at man kan beholde sin udbetalingsalder, når man flytter sin pensionsordning i forbindelse med et jobskifte efter reglerne i pensionsbranchens jobskifteaftale. Det understøtter samlet set mobiliteten på arbejdsmarkedet, så arbejdstagere kan samle deres pensioner hos en ny arbejdsgivers pensionsudbyder uden at miste ordningens ret til tidligere udbetaling.

Derudover skal lovforslaget sikre klarhed om, at man kan oprette nye pensionsordninger i tilknytning til ens eksisterende ordninger med samme udbetalingsalder. Det betyder, at pensionskunder med ro i sindet f.eks. kan omlægge til en alderspensionsopsparing uden bekymring om at give køb på en lavere udbetalingsalder. Dermed bidrager lovforslaget også til at løse den såkaldte samspilsproblematik vedrørende pensionsopsparing sidst i arbejdslivet, hvor incitamentet til pensionsopsparing med fradragsret ikke er lige så stort, fordi det kan føre til en lavere folkepension til sin tid. En aldersopsparing er i det lys mere attraktiv, fordi udbetalingerne til sin tid ikke påvirker folkepensionen.

Jeg vil gerne takke for alle de positive tilkendegivelser her under debatten og ser frem til den videre behandling af lovforslaget.

Kl. 15:55

Første næstformand (Leif Lahn Jensen):

Vi siger tak til skatteministeren. Der er ingen korte bemærkninger eller spørgsmål.

Da der ikke er flere, som har bedt om ordet, er forhandlingen sluttet.

Jeg foreslår, at lovforslaget henvises til Skatteudvalget. Hvis der ikke er nogen, der gør indsigelse, betragter jeg det som vedtaget.

Det er vedtaget.

Det sidste punkt på dagsordenen er:

9) 1. behandling af lovforslag nr. L 9:

Forslag til lov om ændring af lov om inddrivelse af gæld til det offentlige, kildeskatteloven, opkrævningsloven og skatteforvaltningsloven. (Gennemførelse af aftale om initiativer til effektiv opkrævning og gældsinddrivelse i skattevæsenet m.v.).

Af skatteministeren (Jeppe Bruus).

(Fremsættelse 04.10.2023).

Kl. 15:55

Forhandling

Første næstformand (Leif Lahn Jensen):

Forhandlingen er allerede åbnet, for den første ordfører står klar. Værsgo til hr. Anders Kronborg fra Socialdemokratiet.

Kl. 15:56

(Ordfører)

Anders Kronborg (S):

Tak for det, formand. Det med at komme hurtigt op på talerstolen tror jeg ligger i generne, når man kommer fra Esbjerg, for der har vi jo sådan et motto om, at rask må det gå, og vi har jo nu i flere timer haft en god og rask debat om skat.

I forhold til gældsinddrivelsen i skattevæsenet er der jo en bred aftale herinde i Folketinget, hvor vi ofte mødes i forligskredsen og vi drøfter det med hinanden, og det fylder utrolig meget, og derfor vil jeg i forhold til det her lovforslag om en effektiv opkrævning og gældsinddrivelse i skattevæsenet m.v. også bare komme med et par nedslagspunkter.

Danskerne skal betale deres gæld, og flere vil i fremtiden kunne blive trukket i løn for at afdrage på deres gæld til det offentlige. Samtidig skal oprydningen på gældsområdet styrkes og afsluttes. Det er jo sådan set hele fundamentet i forhold til tilliden til vores velfærdssamfund, altså at når den ene nabo betaler skat, skal den anden nabo også betale skat og i øvrigt også det, man skylder til det offentlige.

Der er en ny sanktionspraksis i sager om skatteunddragelse, et forhøjet bødeniveau, flere administrative bødeforelæg – den del indgår som finansiering i flerårsaftalen – og der er hæftelse for ledelsen i forbindelse med fiktive eller falske fakturaer. Ledelsesmedlemmer skal fremover hæfte for den skat, der ikke er blevet indberettet i forbindelse med svig og falske fakturaer, der kan ske arrest i indeståender i pengeinstitutter i tilfælde af svig, og skatteforvaltningen skal kunne indefryse beløb svarende til det mistænkte svig på virksomhedens bankkonto. Regeringen og aftalepartierne i den brede aftalekreds foreslår også, at forældelsesfristen for gæld under inddrivelse udskydes til 2030.

Alt sammen synes vi lyder fornuftigt, men vi er selvfølgelig også, og det vil vi gerne tilkendegive her, åbne for en diskussion og debat og spørgsmål i forbindelse med en saglig og konstruktiv udvalgsbehandling. Men med de ord og efter den her lange maratondebat, vi har haft om skat i dag, vil jeg bare sige tak for en seriøs debat og sige, at Socialdemokratiet kan støtte lovforslaget.

Kl. 15:58

Første næstformand (Leif Lahn Jensen):

Der er indtil videre en enkelt kort bemærkning fra hr. Lars Boje Mathiesen. Værsgo.

Kl. 15:58

Lars Boje Mathiesen (UFG):

Jeg kunne godt tænke mig at spørge Socialdemokratiet, om man synes, at den aftale, man lavede, om gældsinddrivelse er en succes; om man betegner aftalen som en succes.

Kl. 15:58

Første næstformand (Leif Lahn Jensen):

Ordføreren.

Kl. 15:58

Anders Kronborg (S):

Det synes jeg jo er sådan et af de politiske spørgsmål, som hr. Lars Boje Mathiesen er god til, for det er jo sådan lidt elastik i metermål, hvordan man vurderer succes. Hvis succesraten er, at der fra dag et ikke skulle være mere gæld til det offentlige, så er det ikke en succes. Er succesraten, at man er på rette vej, og at der er et bredt flertal i Folketinget, der bakker op om det her og følger det tæt, så er det en succes.

Men jeg tror, vi skal være realistiske og sige, at hele inddragelsen i forhold til det offentlige er kompliceret. Det kræver et politisk fokus, det kræver flere møder i forligskredsen, og så er intentionen selvfølgelig, at det på sigt skal være en succes, og det bliver det selvfølgelig, når gælden er betalt tilbage.

Kl. 15:59

Første næstformand (Leif Lahn Jensen):

Spørgeren.

Kl. 15:59

Lars Boje Mathiesen (UFG):

Med den præmis kan vi konstatere, at det ikke er en succes. For det kan godt være, at ordføreren siger, at der ikke bliver mindre gæld fra dag et, men det gør der jo heller ikke på dag to, på dag tre, på dag fire, og så langt øjet næsten rækker, er gælden jo heller ikke faldende, altså, danskernes skattegæld, som de skulle betale, er jo ikke faldende.

Så jeg har svært ved at betegne det her som noget andet end en fiasko. Man indgår en aftale, og man har ét mål, og det er: Vi skal have gælden til det offentlige ned, så folk skal betale, hvad de skal. Men det sker bare ikke; den forbliver stort set uændret.

Kl. 16:00

Første næstformand (Leif Lahn Jensen):

Ordføreren.

Kl. 16:00

Anders Kronborg (S):

Jo, men hele spørgsmålet om succes er jo relativt. Man kan også spørge: Er hr. Lars Boje Mathiesen en succes? Det afhænger vel af øjnene, der ser. Jeg synes, at der er nogle helt tydelige tendenser til, at det her går i den rigtige retning, altså at der faktisk også sker noget. Men at stå her på talerstolen og sige, at det her er let, at det er noget, vi lige gør med et fingerknips, vil jo ikke være rigtigt. Det her er kompliceret, det her er svært. Men jeg synes, at det arbejde, der er sat i gang, ser vi rent faktisk nogle resultater af.

Kl. 16:00

Første næstformand (Leif Lahn Jensen):

Tak til ordføreren. Der er ikke yderligere korte bemærkninger. Så er det hr. Jan E. Jørgensen fra Venstre. Velkommen.

Kl. 16:01

(Ordfører)

Jan E. Jørgensen (V):

Tak. Jeg må hellere skynde mig på talerstolen for at bevise, at frederiksbergske gener er lige så hurtige, som esbjergensiske gener åbenbart er. Jeg blev i øvrigt også i sidste uge gjort opmærksom på, at jeg har kobberbryllup med Folketinget. Jeg har snart været medlem i 12½ år. Så får man jo lyst til at tænke tilbage på mange af de ideologiske taler, vi har haft heroppe. Det har været liberale taler, socialistiske taler og konservative taler. Der er meget, vi er uenige om. Derfor er det jo så også dejligt en gang imellem at stå og tale om noget, som vi er enige om.

Et af de eksempler er det lovforslag, vi behandler her i dag, som der er en meget bred enighed om. Både traditionelle blå partier og røde partier er sammen, for det er vi enige om. Vi kan være uenige om, hvor meget vi skal betale i skat, men vi er enige om, at det, vi skal betale i skat, skal vi betale. Og folk skal betale deres gæld, for hvis ikke man betaler sin gæld til det offentlige, underminerer man tilliden til systemet. Hvis det er sådan, at man kan se, at naboen ikke betaler, vil ens egen lyst til at betale jo også blive mindre. Det duer ikke. Vi har en samfundskontrakt i Danmark om, at vi – mere eller mindre modvilligt – accepterer forholdsvis høje skatter mod til gengæld så at få en række velfærdsydelser stillet til rådighed, og hvis folk ikke betaler de skatter, har vi et problem.

Det er jo ikke nogen hemmelighed, at der til skattevæsenet over tid er opbygget en kæmpe gæld, og i mit stille sind kan jeg da godt nogle gange ønske mig tilbage til dengang, da det var kommunerne, der stod for inddrivningen, men der kommer vi nok desværre ikke tilbage til. Men så må vi jo sikre det næstbedste, nemlig at den statslige inddrivning bliver langt bedre, end tilfældet er i dag.

En af de ting, vi gør med lovforslaget her, er, at vi giver Gældsstyrelsen mulighed for at rydde op helt frem til år 2030, og så sætter vi en stopper for nogle af de urimeligheder, der har været i systemet hidtil. Det er eksempelvis tilfælde, hvor man som indehaver af en gæld, der er ikkeinddrivelsesparat eller låst, skylder nogle penge, men hvor det offentlige ikke kan fortælle en, hvor mange penge man skylder; der er hidtil løbet renter på, men man ved ikke hvor mange osv., og derfor kan man ikke få lov til at betale sin gæld. Det  er jo helt urimeligt, og det sætter vi en stopper for med det her lovforslag. Når man ikke har mulighed for at betale sin gæld på grund af fejl hos fordringshaver, skal der selvfølgelig heller ikke løbe renter på. Det stopper vi, og det er kun ret og rimeligt.

En anden væsentlig beslutning, vi træffer, er, at vi får ryddet op, sådan at de ikkeinddrivelsesparate fordringer på under 2.000 kr. bliver annulleret. Vi river simpelt hen plastret af. Vi sørger for, at rigtig, rigtig mange fordringer på småbeløb ryddes ud. Så kan man altid diskutere, om 2.000 kr. er et småbeløb eller ej. 2.000 kr. er selvfølgelig mange penge, men det koster altså myndighederne mere end 2.000 kr. at inddrive 2.000 kr. Så det kan simpelt hen ikke betale sig på den måde at kaste gode penge efter dårlige. Så vi er glade for, at vi får så forholdsvis høj en bagatelgrænse, som vi gør. Det er noget, Venstre har argumenteret for igennem hele forløbet, og vi er glade for, at vi endte lige præcis på 2.000 kr.

Så med lovforslaget her får vi ikke perfekte tilstande, men vi får ryddet op, og vi sørger for, at antallet af fordringer til Gældsstyrelsen mindskes ganske betragteligt. Det er positivt.

Kl. 16:04

Første næstformand (Leif Lahn Jensen):

Tak. Der er en enkelt kort bemærkning til Lars Boje Mathiesen, uden for grupperne.

Kl. 16:04

Lars Boje Mathiesen (UFG):

Med alle de herligheder, som ordføreren står og siger det her lovforslag indeholder, kan man jo undre sig over, at der så ikke er et større fald i danskernes samlede gæld til staten. Kan ordføreren give en forklaring på, hvorfor man med den her aftale, man har indgået om gældssager, ikke får ryddet op, så der rent faktisk sker et stort fald og gerne et lige så stort fald som den kraftige stigning, der var, af gæld til det offentlige, så man rent faktisk får lavet en ordning, som løser den udfordring? Reelt set flader man det bare ud nu, og den måde, man flader gælden ud på, er jo ved at sænke rentesatsen på det, som folk skylder.

Kl. 16:05

Første næstformand (Leif Lahn Jensen):

Ordføreren.

Kl. 16:05

Jan E. Jørgensen (V):

Nu ville det være ret vildt, hvis et lovforslag, som vi førstebehandler her i dag, allerede havde effekt ude i den virkelige verden. Det har det selvfølgelig ikke, før det er endeligt vedtaget. Altså, Rom blev ikke bygget på en dag, og det kommer til at tage tid.

Gældsbyrden vokser ikke; den falder, og med det her lovforslag tager vi fat. Det er ikke sådan, at vi får ryddet alt op. Selvfølgelig gør vi ikke det, og jeg skal heller ikke stå her og påstå, at der ikke vil være folk, der skylder penge til det offentlige fremover. Selvfølgelig vil der være det. Men det skal ikke skyldes, at myndighederne ikke forfølger sagerne, eller at man ikke gør, hvad man kan for at inddrive gælden. Der vil altid være nogle, som ikke kan eller vil betale deres gæld, og som gør alle mulige krumspring for at slippe, og det kan vi aldrig komme hundrede procent til livs, men det skal i hvert fald ikke være på grund af myndighedernes manglende arbejde, at gælden ikke bliver inddrevet. Der tager vi altså et meget, meget stort skridt i den rigtige retning med vedtagelsen af det her lovforslag, som jeg da håber at hr. Lars Boje Mathiesen vil støtte.

Kl. 16:06

Første næstformand (Leif Lahn Jensen):

Spørgeren.

Kl. 16:06

Lars Boje Mathiesen (UFG):

Nu kan jeg jo huske, at jeg sad og forhandlede den her aftale, og der fik vi netop en fremskrivning på gælden, og der var den stort set ikke faldende, heller ikke år frem i tiden. Så kunne ordføreren ikke forklare mig, hvor meget gælden så falder? Når nu ordføreren siger, at den falder, hvor meget er den så faldet 5 år frem i tiden? Jeg anerkender, at det jo ikke er noget, der sker på dag et, men når den her lov så har fungeret i 5 år, hvor meget lavere er borgernes gæld til staten så?

Kl. 16:06

Første næstformand (Leif Lahn Jensen):

Ordføreren.

Kl. 16:06

Jan E. Jørgensen (V):

Jeg kan simpelt hen ikke huske tallene i hovedet. Under alle omstændigheder er det jo prognoser. Det er ikke noget, vi ved med sikkerhed. Vi kan jo tale sammen om 5 år, og så kan vi se, hvor meget danskernes gæld er faldet. Jeg kan også sørge for, at hr. Lars Boje Mathiesen får et skriftligt svar på spørgsmålet. Jeg kan simpelt hen ikke huske det i hovedet.

Kl. 16:07

Første næstformand (Leif Lahn Jensen):

Så siger vi tak til ordføreren, og så er det hr. Mohammad Rona fra Moderaterne. Velkommen

Kl. 16:07

(Ordfører)

Mohammad Rona (M):

Tak for ordet. Dette lovforslag er en udmøntning af den aftale, mange af os blev enige om lige før sommerferien. Det er nemlig en aftale, der skal være med til at sikre, at danskerne betaler deres gæld, og ikke mindst at de har de bedst mulige forudsætninger for det. Vi skal nemlig rydde op på gældsområdet og sikre, at der kommer styr på både opkrævning og inddrivelse. Det gør vi med denne aftale. Vi forlænger bl.a. forældelsesfristen for gæld under inddrivelse til 2030, og så sikrer vi, at der er nok tid til at rydde op i bunkerne, så der ikke fortsat sker fejl. Ligeledes forbedrer vi vilkårene for de borgere, der har ikkeinddrivelsesparat gæld, for selvfølgelig skal man have mulighed for at indfri eller afbetale på sin gæld til det offentlige. Men vi skal sikre, at man ikke bliver opkrævet forkert.

Helt konkret foreslås det med den her aftale, at man får et rentestop for gæld under oprydning og får sat en bagatelgrænse for afskrivning på de 2.000 kr. samt en forlængelse fra 6 til 12 måneder af den periode, som Gældsstyrelsen har til at afklare det under oprydning. Dette er blot nogle af de initiativer i aftalen, som jeg har valgt at fremhæve. Med dette lovforslag kommer vi et skridt nærmere på at nedbringe danskernes gæld til offentlige. Tak for den gode proces, og tak for den store opbakning. Moderaterne bakker op.

Kl. 16:08

Første næstformand (Leif Lahn Jensen):

Tak til ordføreren. Der er ingen korte bemærkninger. Næste ordfører er hr. Sigurd Agersnap fra SF. Velkommen.

Kl. 16:08

(Ordfører)

Sigurd Agersnap (SF):

Tak for ordet, formand. Over 1,1 million danskere skyldte ved indgangen til i år det offentlige mere end 150 mia. kr. Det er jo helt eksorbitante tal, som også vidner om det meget store problem med gældsinddrivelsen til det offentlige, som skal tages meget alvorligt. Selv om der de seneste år har været en bedre gældsinddrivelse, kommer der også stadig væk nye gældsposter til bunken. Den udfordring med gælden og gældsinddrivelsen skyldes som flere af de problemer, vi har på skatteområdet, et kollapset it-system. Det har efterladt Skatteministeriet med opgaven at opbygge nye inddrivelsessystemer, samtidig med at man har skullet holde de ældre kørende for stadig væk at kunne inddrive gæld. Derfor er der brug for, at vi selvfølgelig politisk har fokus på at sætte turbo på udviklingen af de nødvendige it-systemer, men også at vi forbedrer de politiske rammer omkring inddrivelsen, så vi kan få inddrevet mere gæld.

Gældsudfordringen udfordrer tilliden til skattevæsenet. Vi betaler vores skat, nogle af os med glæde, andre mere modvilligt, som jeg kunne forstå på hr. Jan E. Jørgensen, men vi gør det jo på baggrund af en forventning om, at andre gør det samme: at vi løfter i samlet flok og betaler vores retmæssige skat. Derfor skal man ikke kunne slippe billigere i skat eller for en bøde ved ikke at betale den. Det er på den baggrund, at vi i SF er glade for at være med i den brede aftale, hvor vi inden sommer tog en række af de her initiativer for at styrke gældsinddrivelsen.

Vi udmønter dele af aftalen med lovforslaget: Vi udskyder forældelsesfristen, så gælden ikke bare godskrives i 2027 – det er desværre nødvendigt. Vi forlænger også paralleldriften med de it-systemer, som står for inddrivelsen her nu, og så muliggør vi lønindeholdelse. Lønindeholdelse er et af Gældsstyrelsens mest effektive inddrivelsesværktøjer, og her tilbageholder Gældsstyrelsen en del af en skyldners lønindkomst og anvender den til at afdrage på gælden. Det er et nødvendigt, men man må også være ærlig og sige drastisk initiativ. Og selv om vi tager drastiske skridt nu, vil jeg ikke stå her og lade, som om at det dermed er gjort. Udfordringen er så stor, at vi kommer til at snakke videre om gældsinddrivelse, men det her er et skridt på vejen, som bringer os i den rigtige retning.

Den anden del af aftalen og også af lovforslaget handler så om det meget forståelsesmæssigt udfordrende problem, nogle borgere har været udsat for, at de har gæld til det offentlige, men ikke har kunnet få lov til at betale den, fordi den har været såkaldt ikkeinddrivelsesparat. Der findes 13 millioner ikkeinddrivelsesparate gældsposter, og de har samlet en værdi af over 40 mia. kr. Der er altså en betydelig volumen i det her problem. Og selv om det selvfølgelig er et færre antal borgere end antal gældsposter, er det stadig væk et betydeligt antal borgere, som er ramt.

Vi synes, aftalen her bringer os nogle skridt på vejen mod at løse den udfordring, folk har med den ikkeinddrivelsesparate gæld. Det skal heller ikke være nogen hemmelighed, at vi i SF også gerne havde set, at man tog mere drastiske skridt i brug og bl.a. havde en overvejelse om, om man kunne give mulighed for at indbetale gælden i en periode og få den godskrevet, indtil man kendte det endelige beløb, og så få den justeret bagudrettet. Det er dog ikke en del af lovforslaget her eller aftalen.

De elementer, der er her, er, at vi afskriver skyldnere med gæld op til 2.000 kr., vi forlænger afklaringsperioden, og vi justerer restskatten. Det er fine skridt på vejen mod at få styr på det problem, som meget svært lader sig både forklare og forstå. Samlet set kan vi i SF støtte lovforslaget. Og jeg skulle hilse fra Radikale Venstre og sige, at de også er for lovforslaget. Og Enhedslisten tager positivt imod det.

Kl. 16:12

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører er hr. Hans Kristian Skibby fra Danmarksdemokraterne.

Kl. 16:12

(Ordfører)

Hans Kristian Skibby (DD):

Fra Danmarksdemokraterne skal der også lyde relativt positive kommentarer til det lovforslag, som skatteministeren har sat til behandling her i Folketinget i dag. Vi er overvejende positive over for det, og vi ender med stor sandsynlighed også med at stemme for det, men vi har dog nogle enkelte spørgsmål, som vi gerne vil have en ekstra tryktest af, inden vi kommer til en anden og en tredje behandling. Det gælder bl.a. i forhold til de afskrivninger og vilkårene for de afskrivninger, som der er planlagt, både hvad angår fordelingen af dem, beløbsstørrelser, antallet af poster og ikke mindst antallet af forskellige personer, som vil være omfattet af det. Jeg er sikker på, at det er noget, man sikkert allerede har et overbliksbillede over, men vi er jo ikke en del af aftaleforligskredsen i det her tilfælde, men derfor synes vi alligevel, at det vil være på sin plads, at vi i hvert fald lige får de ting opdateret fuldt og helt i forbindelse med lovbehandlingen af L 9 her.

Vi er jo også tilhængere af, at der bliver bedre mulighed for at trække skyldnere i løn, altså med den lønindeholdelse, som der lægges op til, og vi synes også, det er helt på sin plads, at folk betaler den gæld, de skylder. Vi kan også godt se det fornuftige i, at man neutraliserer de her lidt voluminøse rentetilskrivninger, der har været, hvor beløb har kunnet vokse eksorbitant i forhold til de tidligere praksisser, der har været. Der ligger der jo så en afskrivningsregel, som blev genindført hos Gældsstyrelsen, hvor man får mulighed for at afskrive grupper af gældsposter uden at skulle vurdere de almindelige afskrivningsbetingelser for hver enkelt gældspost og skyldner. Det er jo også der, hvor vi i hvert fald gerne lige vil have et par spørgsmål stillet.

Men overvejende er vi positivt indstillet. Vi synes, det ser fornuftigt ud, og jeg skal meddele, at Nye Borgerlige indtager samme position; de er også positive over for lovforslaget.

Kl. 16:14

Første næstformand (Leif Lahn Jensen):

Vi siger tak til ordføreren. Der er ingen korte bemærkninger. Næste ordfører er hr. Steffen W. Frølund fra Liberal Alliance. Velkommen.

Kl. 16:15

(Ordfører)

Steffen W. Frølund (LA):

Tak for ordet, formand. I Liberal Alliance støtter vi samlet de præsenterede initiativer til en effektiv opkrævning og gældsinddrivelse, som fremgår af lovforslaget. Det er velkomment, at der med det her forsøges at afhjælpe de problemstillinger, der har været med gældsinddrivelse og den gældende praksis herfor.

Jeg skulle hilse fra Dansk Folkeparti og sige, at det samme gælder for dem; de støtter også.

Kl. 16:15

Første næstformand (Leif Lahn Jensen):

Tak for det. Der er ingen korte bemærkninger. Så går vi til den næste, og det er hr. Rasmus Jarlov fra Det Konservative Folkeparti.

Kl. 16:15

(Ordfører)

Rasmus Jarlov (KF):

Jeg synes, Venstres skatteordfører, hr. Jan E. Jørgensen, kom med et meget rammende billede, da han sammenlignede det at få afviklet borgere og virksomheders gæld til skattemyndighederne med at bygge Rom. Det er en meget, meget stor opgave, og især hos skattemyndighederne er der i hvert fald en selvopfattelse af, at det næsten er uoverkommeligt at komme til bunds i den meget store gæld, som borgere og virksomheder har til den danske stat.

Der er også et andet perspektiv, og det er, at den måde, borgere bliver behandlet på, når de har gæld til staten, er et meget, meget stort problem for rigtig mange. Det har været Det Konservative Folkepartis fokus i forhandlingerne om gældsinddrivelse at sikre, at vi ikke kun har statens perspektiv, men at vi også har borgernes perspektiv. Det handler om, at der skal være en ordentlig retssikkerhed; det handler om, at offentlige myndigheder ikke bare skal kunne sende gæld til inddrivelse uden at orientere borgerne og give dem en chance for at komme med indvendinger mod de gældsposter, som det offentlige påstår de har. Jeg har hørt rigtig mange eksempler på borgere, som føler sig elendigt behandlet af staten, når de har en gæld; borgere, der nærmest bliver retsløse, ikke får lov til at have en bankkonto, ikke føler, de har nogen klagemuligheder, og meget ofte er uenige i de afgørelser, som skatteforvaltningen kommer med, og hvor skatteforvaltningen har meget store muligheder for at afsige domme, som har meget stor betydning for folks liv, uden at der er ret mange muligheder for reelt at få klaget over det.

Det er et meget stort spild af ressourcer, at der skal bruges så mange årsværk på at inddrive gæld. Derfor har et af vores fokusområder også været, at vi synes, det er vigtigt, at der er en bagatelgrænse for, hvad man bruger ressourcer på at inddrive af gældsposter. Vi har nu fået lavet en bagatelgrænse på 200 kr. Vi kunne godt tænke os, at den kom langt højere op, til minimum 1.000 kr. For det er simpelt hen for tåbeligt, at vi i et dansk samfund, som i den grad mangler arbejdskraft, skal bruge rigtig mange ressourcer på at sidde og inddrive småbeløb, hvor det, der kommer ud af det for staten, er mindre end det, det koster staten at inddrive pengene.

Det er sådan et rigtig godt eksempel på en situation, hvor vi i Folketinget skal træffe et valg mellem, om vi faktisk mener det, vi siger, om, at vi gerne vil have mindre bureaukrati, færre bureaukrater og administratorer ansat i staten, og er villige til at gå en lille smule på kompromis med millimeterretfærdigheden for at nå det mål. For så længe man synes, det er vigtigere, at man får de penge, folk skylder, og at der ikke er nogen, der skal slippe af sted med at snyde for 500 kr. i skat, jamen så kommer man jo til at bruge rigtig mange ressourcer på inddrivelse af penge, selv om det faktisk reelt set ikke kan betale sig.

Så vi vil opfordre til i det videre arbejde her, at vi får sat bagatelgrænsen langt højere op. Jeg tror ikke, det er sidste gang, vi kommer til at sidde og skulle forhandle om inddrivelse af skat. Det er måske lidt at overdrive at sammenligne det med at bygge Rom, men jeg er ret sikker på, at vi nok ikke får afskaffet de 150 mia. kr. i gæld, som borgerne har, og at vi derfor kommer til at genbesøge området her.

Kl. 16:19

Første næstformand (Leif Lahn Jensen):

Tak. Der er en enkelt kort bemærkning til hr. Jan E. Jørgensen.

Kl. 16:19

Jan E. Jørgensen (V):

Nu ved jeg ikke, om vi taler forbi hinanden. I så fald skal jeg beklage. Men altså, med lovforslaget her indfører vi jo en bagatelgrænse på 2.000 kr. for ikkeinddrivelsesparat gæld. Men det var måske noget andet, hr. Rasmus Jarlov talte om.

Så vil jeg bare ønske hr. Rasmus Jarlov tillykke, for nu kan jeg jo forstå, at den gæld, som hr. Rasmus Jarlov har døjet med igennem længere tid, på, var det 13 kr., nu bliver afskrevet som følge af bagatelgrænsen og ikke mindst de 4 øre, der løb på i årlig rentetilskrivning.

Kl. 16:19

Første næstformand (Leif Lahn Jensen):

Ordføreren.

Kl. 16:19

Rasmus Jarlov (KF):

Jeg har heldigvis fået en ny gældspost. Jeg tror, den er på 16 kr. i år, fordi jeg har været en dag for sent med at indberette moms, tror jeg nok det er. Det står ikke sådan klart for mig på skattekontoen, præcis hvorfor det er, jeg skylder nogle penge. Men jeg tror nok, det er derfor, jeg er kommet til nu igen at skylde 16 kr. Så jeg er desværre ikke sluppet helt ud af skattemyndighedernes lange arme.

Men angående bagatelgrænse er det jo godt. Det har jeg så simpelt hen misforstået, hvis det er 2.000 kr. Det glæder mig. Jeg synes, det er et meget mere fornuftigt beløb. Men jeg beklager, hvis jeg tog fejl på det område.

Kl. 16:20

Første næstformand (Leif Lahn Jensen):

Spørgeren.

Kl. 16:20

Jan E. Jørgensen (V):

Det er jo dejligt, når man kan stå på talerstolen og efterlyse en højere grænse og sige i hvert fald 1.000 kr. og jeg så kan sige: Skal vi så ikke sige 2.000, og så slår vi til? For grænsen er 2.000 kr.

Så kunne man jo altså også godt overveje fremover, om eksempelvis sådan noget som rentetilskrivning skulle begynde at løbe allerede dagen efter, for det betyder, at der er ganske, ganske små beløb, som bliver tilskrevet i renter; altså, om ikke man i virkeligheden skulle have en lidt længere frist. Men det er en helt anden debat. Den må vi tage på et andet tidspunkt.

Kl. 16:20

Første næstformand (Leif Lahn Jensen):

Ordføreren.

Kl. 16:20

Rasmus Jarlov (KF):

Ja, man må jo sige, at det er lynresultater, vi får her. Vi står og kræver noget det ene øjeblik, og det næste øjeblik går det op for os, at det har vi allerede fået. Det er jeg glad for. Jeg har åbenbart læst forkert. Jeg læste det som 200 kr., men jeg har åbenbart læst det for hurtigt.

Ja, rentetilskrivning er jo faktisk netop, nu hr. Jan E. Jørgensen spørger direkte til min personlige gæld, et eksempel på, at fordi renterne løber – i hvert fald som jeg har opfattet det – lige præcis fra det tidspunkt, hvor man starter at skylde nogle penge, og i det her tilfælde var det noget moms, jeg skulle betale fra dag et, så kom jeg til at skylde 16 kr. Måske kunne man sløjfe sådan et beløb, for det bliver lidt fjollet at skulle sidde og administrere 16 kr.

Kl. 16:21

Første næstformand (Leif Lahn Jensen):

Tak til ordføreren. Der er ingen yderligere bemærkninger. Den næste ordfører er fru Christina Olumeko fra Alternativet. Velkommen.

Kl. 16:21

(Ordfører)

Christina Olumeko (ALT):

Tak, formand. Alternativet er glade for, at vi med det her lovforslag kan få implementeret vores aftale om mere effektiv opkrævning og gældsinddrivelse i vores skattevæsen. Vi mener, at skatteforvaltningen, herunder særlig gældsinddrivelsen, stadig den dag i dag er negativt påvirket af skattereformen fra 2005, som blev ualmindelig dårligt implementeret. Lovændringerne og aftalen løser ikke alle problematikkerne, men vi kommer et skridt nærmere en effektiv skatteforvaltning. Vi ser frem til udvalgsbehandlingen.

Kl. 16:22

Første næstformand (Leif Lahn Jensen):

Tak for det. Der er ingen bemærkninger. Så er det hr. Lars Boje Mathiesen, uden for grupperne. Velkommen.

Kl. 16:22

(Privatist)

Lars Boje Mathiesen (UFG):

Mange tak, formand. Vi rundede 150 mia. kr., som danskerne skyldte i skat; penge, som ikke blev betalt. Der blev indkaldt til nogle forhandlinger. Nu skulle der ryddes op. Opløftet kom vi også til forhandlingerne. Jeg vil faktisk også gerne rose ministeren for at afholde nogle gode forhandlinger. Men hvis man skal lave et nyt system, skal det løse problemet, og det gør det, som vi står over for her, ikke. Derfor kan der sagtens adresseres nogle enkelte punkter i det. Det var jo også derfor, at jeg tidligere på vegne af det parti, jeg var medlem af, sad med i forhandlingerne, sad der i lang tid og havde nogle gode forhandlinger. Det er jo ikke sådan, at man, fordi man ikke er med i en aftale, sådan som det var med mit daværende parti,så er imod alt, hvad der ligger i en aftale. Men samlet set synes jeg ikke, det løser det.

Hvis man skal komme til bunds i det her – og det tror jeg vi alle sammen har en intention om at vi gerne vil – så tror jeg, vi helt strukturelt skal ændre den måde, vi inddrager gælden på. Vi bliver efter min optik nødt til at rykke det tilbage, så det er tættere på borgerne. Vi skal simpelt hen have en langt mere decentral skatteopkrævning igen. Det er ikke, fordi vi skal tilbage til sedlerne i den lokale brugs, i forhold til hvem der står og skylder. Men at det kommer tættere på, er efter min helt klare opfattelse en af de måder, man igen kan få gældsinddrivelsen kørt op i gear på. Det ved jeg godt man kan have forskellige holdninger til, men jeg tror måske, at en decentralisering af gældsinddrivelsen er den eneste måde, man virkelig kan komme til bunds i det her.

Jeg ved, at man i min egen kommune, Aarhus Kommune, gør det. Nu har vi snakket om personlig gæld, og jeg havde en biblioteksbøde på 20 kr., må jeg jo nok erkende. Og i Aarhus Kommune har man lavet det sådan, at man nu får sådan et fint opkald, hvor de så ringer inde fra kommunen og siger: Nå, har du MobilePay? Det havde jeg. Så siger de, at de lige kan sende en anmodning, og bum, så bliver anmodningen sendt, så kan man overfører beløbet, og så er det ude af verden med det samme. Det er sådan noget simpelt med den der personlige kontakt, som bare gør, at man får ryddet op i det her.

Så jeg tror på den meget, meget decentrale gældsinddrivelse, hvor vi kører det tilbage. Kommunerne har stået for det her førhen, og jeg tror, vi skal tilbage til der, hvor det kommer meget tættere på borgerne, for jeg tror, borgerne føler en større forpligtelse til at betale det, de skylder, hvis de taler med kommunedamen derude, end hvis det kommer helt herinde fra Folketingssalen. Tak for ordet.

Kl. 16:24

Første næstformand (Leif Lahn Jensen):

Vi siger tak til hr. Lars Boje Mathiesen. Og så er det skatteministeren.

Kl. 16:25

Skatteministeren (Jeppe Bruus):

Tak for det. Tak for den store opbakning til lovforslaget. Jeg kvitterer for, at så mange af Folketingets partier er blevet enige om en aftale, der sikrer, at der kommer styr på opkrævnings-og gældsområdet. Vi er jo enige om, at danskerne selvfølgelig skal betale den gæld, de har. Flere vil i fremtiden kunne blive trukket i deres løn for at afdrage deres gæld til det offentlige, og samtidig skal oprydningen på gældsområdet styrkes og afsluttes. Det er hovedelementet i en ny aftale.

Selv om gældsinddrivelsen i dag er et langt bedre sted, end den har været i årevis, så er der stadig væk en lang række udfordringer, og med den brede politiske aftale gør vi primært to ting: For det første har vi lavet en samlet plan, der tager livtag med udfordringerne på gældsområdet; og for det andet løser vi problemet med de låste indbetalinger, hvor nogle skyldnere oplever, at de ikke kan afdrage på deres gæld.

Til det konkrete lovforslag. Regeringen og aftalepartierne foreslår, at forældelsesfristen for gæld under inddrivelse udskydes til 2030. En stor mængde gældsposter i det system, der hedder DMI, der forældes fra november 2024, er endnu ikke blevet undersøgt for, om Gældsstyrelsen må inddrive gælden. Derfor er de aktuelt ikkeinddrivelsesparate, som det hedder. Hvis ikke vi udskyder forældelsesfristen, vil der ikke være tilstrækkelig tid til at rydde op i bunken af gældsposter, og derfor vil der heller ikke være hverken tid eller tilstrækkelig systemunderstøttelse til at sikre, at gældsposterne i DMI kan blive inddrevet eller forældelsesafbrudt inden for forældelsesfristen. Derfor foreslår vi at udskyde forældelsesfristen, så de pågældende poster tidligst forældes i 2030. Vi er så også enige om, at det er sidste gang, vi har intention om at forlænge forældelsesfristen.

Lovforslaget indeholder også tiltag, der muliggør tværgående lønindeholdelse i DMI. I dag kan lønindeholdelse kun anvendes hos skyldnere, der har gældsposter i det nye gældsinddrivelsessystem, der hedder PSRM. Der skal derfor iværksættes systemudvikling med henblik på at kunne lønindholde hos skyldnere med gældsposter i det gamle system, altså i DMI.

Som borger skal man selvfølgelig have mulighed for at indfri sin gæld til det offentlige. Derfor styrker vi oprydningen i de gældsposter, hvor borgerne indbetaler på gælden. Lovforslaget indeholder derfor tiltag, der afhjælper problemet med de såkaldte låste indbetalinger, altså hvor skyldneren ikke har mulighed for at betale på gælden, fordi den er under oprydning. Helt konkret foreslår vi, at der laves et rentestop for gæld under oprydning, og at der indføres en bagatelgrænse for afskrivninger på 2.000 kr.

Nu var der lige en ordveksling heroppe tidligere, og begge deltagere havde sådan set ret, for hr. Rasmus Jarlov har ret i, at der er indført en generel bagatelgrænse på 200 kr. for al gæld; men i det her specifikke lovforslag indfører vi altså en anden bagatelgrænse på 2.000 kr. for den del af gælden, der er ikkeinddrivelsesparat, og som der altså stadig skal ryddes op i. Så der eksisterer altså to bagatelgrænser.

Så foreslår vi en forlængelse fra 6-12 måneder i den periode, som Gældsstyrelsen har til at afklare gæld under oprydning, hvor der er sket indbetalinger på gælden. Det er kun ret og rimeligt, at ingen kommer i klemme i systemet fremover.

Vi foreslår derudover ændringer i reglerne om bl.a. opkrævning af restskat og udbetaling af overskydende skat. Det gør vi for at understøtte systemhåndteringen og praksis på området. Og derudover foreslås det, at opkrævning af en særlig afgift på feriemidler kan ske via skattekontoen, og at Gældsstyrelsen fremover skal inddrive kommunale byggesagsgebyrer.

Jeg tænker, at hvis man er lidt udefrakommende og sidder og lytter med derhjemme, lyder det her for en stor dels vedkommende som ret meget volapyk. Den korte historie er, at vi tidligere har behandlet lovforslag om det. Men nu kan jeg se, at hr. Lars Boje Mathiesen desværre har forladt salen, for ellers ville jeg sådan set have kommenteret på den kommentar, han havde, om, at det her ikke ændrer noget som helst i forhold til den samlede gældsinddrivelse. Det er simpelt hen ikke rigtigt. Vi har faktisk med de lovforslag, vi tidligere har gennemført, knækket gældskurven, så den er toppet på de ca. 160 mia. kr. I 2030 vil den så være kommet ned på ca. 140 mia. kr. Det kan jo stadig væk lyde af meget lidt og af rigtig mange milliarder, og det er det også.

Kl. 16:29

Men de tiltag, vi nu laver, betyder, at vi, inden vi kommer frem til 2030 – og forhåbentlig i god tid inden 2030 – har ryddet op i alle de gamle bunker, at det nye system fungerer, og at alle er tilknyttet systemet, så vi fremadrettet har et system, der faktisk fungerer. Det har været et af de smertensbørn, der har været, når man kigger tilbage. Det tager aftalepartierne hånd om med den lovgivning, vi er i gang med at gennemføre – både den, vi har gennemført, og det lovforslag, vi nu fremlægger. Det er positivt, for hvis ikke vi havde gjort det, så ville gælden ikke have heddet ca. 140 mia. kr. i 2030, men i stedet for have været på et niveau, der hed måske 180 mia. kr.

Så det er konkrete initiativer, der gør, at kurven er knækket, og som gør, at vi nu har en samlet plan for at rydde op i de gamle gældsposter, som er det, der hedder ikke inddrivelsesparate. Det vil sige, at når vi kommer de næste 2,3, 4 år frem, så er vi igennem gældsposterne.

Kommer vi så i en situation, hvor der aldrig er gæld til det offentlige. Nej, det gør vi ikke. For staten afskriver ikke gæld på samme måde som private virksomheder. Når en privat virksomhed har gæld, som den mener, at den simpelt hen ikke kan inddrive, fordi der ikke er en betalingsevne hos den, der har gælden, så afskriver man typisk gælden i en privat virksomhed. Det gør staten ikke. Vi afskriver en del af det, vi har indført nogle bagatelgrænser.

Vi har også en politisk drøftelse af, om vi skal afskrive en større mængde af de gamle gældsposter for at hugge noget af den bunke, der jo i dag er i nærheden af de her 150 mia. kr. Den drøftelse kommer vi til at fortsætte med hinanden. Men det bliver aldrig sådan, at gælden til staten kommer i nul, simpelt hen fordi at hvis en virksomhed går konkurs, eller hvis der er tale om en personlig konkurs, og man senere kommer til penge, så er det jo rimeligt, at man så skal betale den gamle gæld, man har. Så der vil altid være en mængde gæld til staten.

Men det er klart, at der er et kæmpe oprydningsarbejde – desværre – på baggrund af en fejlslagen tiltro til, hvad it-systemer kan. Nu er hr. Lars Boje Mathiesen så ikke længere her i salen, men forslaget om, at vi da så bare skal droppe det og vende tilbage til en kommunal inddrivelse, kan jo lyde meget hyggeligt og formentlig også i nogles ører rigtigt; men det løser altså ikke den udfordring, vi står med, som jo bl.a. også handler om retssikkerhed for borgere og virksomheder, altså at man kan forvente en ensartet og fair og retssikkerhedsmæssigt betryggende behandling i forhold til den kontakt, man har, med det offentlige.

Derfor vil jeg også bare kvittere både for de tilkendegivelser, der har været her, man sådan set også under forhandlingsforløbet. De har gjort, at jeg synes, vi har lavet nogle gode aftaler, og det her lovforslag afspejler også det. Og så vil jeg egentlig bare sige, at jeg ser frem til den videre behandling af lovforslaget. Tak for ordet

Kl. 16:32

Første næstformand (Leif Lahn Jensen):

Tak til skatteministeren. Der er ingen korte bemærkninger. Der er ønske om en anden runde, så jeg vil give ordet til hr. Rasmus Jarlov fra Det Konservative Folkeparti.

Kl. 16:33

(Ordfører)

Rasmus Jarlov (KF):

Det var bare lige for at slå en krølle på den ordudveksling, jeg havde med hr. Jan E. Jørgensen fra Venstre før. Det, jeg sagde, var, at der var en bagatelgrænse på 200 kr. for inddrivelse af gæld, og det er korrekt, selv om der også er en bagatelgrænse på 2.000 kr. for den såkaldt ikkeinddrivelsesparate gæld, og det er altså gæld, som der stadig væk er tvivl om om borgerne rent faktisk skylder, og som man derfor ikke kan gå ud og opkræve pengene for.

Jeg fastholder derfor det, jeg sagde, nemlig at vi stadig væk synes, at bagatelgrænsen, også i forhold til de 200 kr., skal op på mindst 1.000 kr., for for os at se vil det være en meget nem måde at få afskaffet en masse gældsposter på. Vi synes godt, vi kan leve med den mikrouretfærdighed, der er i, at der måske er nogle mennesker, som slipper for at betale 300, 500 eller 800 kr. i, hvad ved jeg, rykkergebyrer for en parkeringsbøde, at de er kørt ind på en affaldsstation med papegøjeplader på, eller at de har renter fra en for sen skattebetaling eller et eller andet andet, hvis det gør, at vi som samfund kan spare milliarder af kroner på ikke at skulle bruge ressourcer på at opdrive de her penge. Det synes vi ville være en bedre brug af samfundets ressourcer, altså at vi sløjfede de små gældsposter og på den måde kom mere til bunds og kunne bruge alle de ressourcer, der bliver brugt i skattevæsenet, på noget mere produktivt.

Så det var egentlig rigtigt, hvad jeg sagde, selv om det også var rigtigt, at der findes en anden grænse på 2.000 kr. Men den grænse, jeg gerne vil sætte op til 1.000 kr., er den, der i dag er på 200 kr.

Kl. 16:34

Første næstformand (Leif Lahn Jensen):

Tak. Der er en enkelt kort bemærkning til hr. Jan E. Jørgensen.

Kl. 16:34

Jan E. Jørgensen (V):

Godt, at vi fik opklaret det. Jeg startede også med at sige, at vi muligvis talte forbi hinanden – og det har vi jo så gjort. Men altså, det, vi behandler med det her lovforslag, er bagatelgrænsen på de ikkeinddrivelsesparate fordringer. Så længe vi taler gamle fordringer, er vi da villige til at drøfte, om grænsen også dér skulle sættes op. Men sådan en generel grænse kan vi ikke støtte – og det går jeg heller ikke ud fra at Det Konservative Folkeparti foreslår. Det ville jo de facto betyde, at man bare kunne smide sin parkeringsbøde væk, når man fik sådan en. Men det går jeg også ud fra at vi er enige om.

Kl. 16:35

Første næstformand (Leif Lahn Jensen):

Ordføreren.

Kl. 16:35

Rasmus Jarlov (KF):

Det kunne jeg ellers godt i et svagt øjeblik måske have sympati for at man skulle have lov til.

Altså, nej, det vil selvfølgelig ikke være hensigtsmæssigt, at man har sådan en regel fremad – at hvis man kommer til at skylde skattevæsenet nye penge under 1.000 kr., bliver det sløjfet. Så kan jeg jo godt se, hvad for en adfærd der kommer til at være. Så vil man se bort fra alle beløb på under 1.000 kr., vel vidende at det ville aldrig nogen sinde blive opkrævet. Vi taler om her, at man en gang for alle kunne få ryddet op og få sløjfet de gamle gældsposter, men selvfølgelig ikke, at det fremadrettet skulle have den virkning. Så kunne vi lige så godt holde op med at indkræve beløb på under 1.000 kr., for så var der ingen, der ville betale dem.

Kl. 16:35

Første næstformand (Leif Lahn Jensen):

Der er ingen yderligere korte bemærkninger. Jeg siger tak til ordføreren. Jeg vil høre, om der er andre, der ønsker ordet her under anden runde.

Det er der ikke, og så betragter jeg forhandlingen som afsluttet.

Jeg foreslår, at lovforslaget henvises til Skatteudvalget. Hvis ingen gør indsigelse mod dette, betragter jeg det som vedtaget.

Det er vedtaget.

Kl. 16:36

Meddelelser fra formanden

Første næstformand (Leif Lahn Jensen):

Der er ikke mere at foretage i dette møde.

Folketingets næste møde afholdes i morgen, onsdag den 11. oktober 2023, kl. 13.00.

Jeg henviser til den dagsorden, der vil fremgå af Folketingets hjemmeside.

Mødet er hævet. (Kl. 16:36).
